{
    "paper_index": 186,
    "sections": [
        {
            "section_index": 0,
            "section_ref": "186:0",
            "pars": [
                {
                    "par_ref": "186:0.1",
                    "par_pageref": "",
                    "par_content": "KAD SU Isus i njegovi tužitelji krenuli Herodu, Učitelj se okrenuo prema apostolu Ivanu i rekao: “Ivane, ti mi više ne možeš pomoći. Idi i dovedi moju majku da me vidi prije smrti.” Kad je Ivan čuo Učiteljeve riječi, iako ga nije želio ostaviti samog među njegovim neprijateljima, smjesta je požurio u Betaniju gdje se okupila cijela Isusova obitelj u kući Marte i Marije, sestara Lazara kojeg je Isus podigao iz smrti."
                },
                {
                    "par_ref": "186:0.2",
                    "par_pageref": "",
                    "par_content": "Nekoliko puta tijekom prijepodneva glasnici su donijeli vijesti Marti i Mariji o napretku Isusovog suđenja. Ali Isusova obitelj je stigla u Betaniju samo nekoliko minuta prije nego je Ivan donio poziv Isusovoj majci da dođe vidjeti svoga sina prije njegove smrti. Nakon što im je Ivan Zebedejev ispričao sve što se dogodilo nakon Isusovog ponoćnog uhićenja, njegova majka Marija smjesta je otišla s Ivanom da vidi svog najstarijeg sina. Do trenutka kad su Marija i Ivan stigli do grada, Isus je već stigao na Golgotu u pratnji rimskih vojnika koji su ga trebali razapeti."
                },
                {
                    "par_ref": "186:0.3",
                    "par_pageref": "",
                    "par_content": "Kad se Isusova majka Marija uputila s Ivanom do svoga sina, njegova sestra Ruta nije htjela ostati s ostatkom obitelji. Budući da je čvrsto odlučila ostati uz svoju majku, s njima je pošao njezin brat Juda. Ostatak Isusove obitelji ostao je u Betaniji pod nadzorom Jakova, a gotovo svaki sat glasnici Davida Zebedejevog su donosili vijesti o napretku tog groznog procesa kojim je njihov najstariji brat - Isus iz Nazareta - trebao doživjeti smrt."
                }
            ],
            "subsections": [
                "Isusova obitelj u Betaniji"
            ]
        },
        {
            "section_index": 1,
            "section_ref": "186:1",
            "section_title": "1. KRAJ JUDE ISKARIOTSKOG",
            "pars": [
                {
                    "par_ref": "186:1.1",
                    "par_pageref": "",
                    "par_content": "Oko pola osam u petak ujutro, Pilat je završio saslušanje Isusa i predao Učitelja rimskim vojnicima da ga razapnu. Čim su rimski vojnici preuzeli kontrolu nad Isusom, kapetan židovskih čuvara je otišao sa svojom jedinicom natrag u glavno sjediše u hramu. Glavni svećenik i ostali pripadniciVelikog vijeća pratili su čuvare do njihovog uobičajenog zborišta u dvorani od klesanog kamena koja se nalazila u hramu. Ovdje su zatekli i mnoge druge pripadnike Velikog vijeća koji su čekali da čuju što se dogodilo s Isusom. Dok je Kaifa sastavljao izvješće Velikom vijeću u vezi Isusovog suđenja i osude, Juda se pojavio pred njih tražeći nagradu za svoju ulogu u Učiteljevom uhićenju i osudi na smrt."
                },
                {
                    "par_ref": "186:1.2",
                    "par_pageref": "",
                    "par_content": "Svi ovi Židovi su se gnušali od pomisli na Judu; nisu imali drugih osjećaja prema izdajniku osim najdubljeg prezira. Tijekom Isusovog suđenja pred Kaifom, kao i za vrijeme saslušanja pred Pilatom, Judu je mučila savjest zbog njegovog izdajničkog čina. On je također postajao sve trijezveniji u pogledu nagrade kojoj se nadao za Isusovu izdaju. Nije mu se sviđala rezerviranost i uzdržanost židovskih vlasti; unatoč tome, nadao se bogatoj nagradi za svoj kukavički čin. Očekivao je da će biti pozvan pred cijelo Veliko vijeće i da će primiti zahvalu i prikladne počasti radi velike pomoći koju si je laskavo pripisivao i koju je smatrao svojom uslugom cijeloj naciji. Zamislite, dakle, veliko iznenađenje ove egotistične izdajice kad ga je sluga velikog svećenika potaškao po ramenu pozivajući ga da iziđe u predvorje i govoreći:“Juda, primio sam dužnost da te isplatim za izdaju Isusa. Evo ti nagrade.” I tako govoreći, Kaifin sluga je dao Judi vreću s trideset srebrnjaka - što je bilo jednako cijeni dobrog, zdravog roba."
                },
                {
                    "par_ref": "186:1.3",
                    "par_pageref": "",
                    "par_content": "Juda je bio zapanjen, zaprepašten. Požurio je natrag prema ulazu u dvoranu, ali mu je portir zapriječio ulaz. Htio se požaliti pripadnicima Velikog vijeća, ali ga oni nisu htjeli primiti. Juda nije mogao vjerovati da bi mu židovski vladari dopustili da izda svoje prijatelje i svoga Učitelja i da bi mu kao nagradu ponudili trideset srebrnjaka. Bio je ponižen, razočaran i potpuno slomljen. Otišao je iz hrama tako reći u transu. Automatski je stavio vreću s novcima u džep, u isti džep u koji je tako dugo stavljao vreću s apostolskim novcima. I lutato je kroz grad, slijedeći svjetinu koja je bila na putu da posvjedoči razapinjanje."
                },
                {
                    "par_ref": "186:1.4",
                    "par_pageref": "",
                    "par_content": "Iz daljine Juda je vidio kako su podizali križ sa raspetim Isusom i pod utjecajem ovog prizora požurio je natrag u hram, gurajući se mimo portira da dođe pred Veliko vijeće koje je još uvijek držalo sjednicu. Izdajnik je bio gotovo bez daha i izvan sebe, ali se nekako uspio sabrati i izmucati ove riječi: “Sagriješih jer izdadoh nevinu krv. Vi me uvrijediste. Dali ste mi novac kao nagradu za moju službu - u vrijednosti roba. Kajem se što sam to učinio; evo vam vašeg novca. Želim izbjeći krivnju zbog ovog čina.”"
                },
                {
                    "par_ref": "186:1.5",
                    "par_pageref": "",
                    "par_content": "Kad su vladari Židova čuli Judine riječi, oni su se počeli izrugivati. Jedan koji je sjedio u blizini Jude, dao mu je znak rukom da iziđe iz dvorane s riječima: “Rimljani su već usmrtili tvoga Učitelja, a što se tiče tvoje krivnje, što se to nas tiče? To je tvoja stvar - gubi se odavde!”"
                },
                {
                    "par_ref": "186:1.6",
                    "par_pageref": "",
                    "par_content": "Dok je Juda izlazio iz dvorane Velikog vijeća, izvadio je trideset srebrnjaka iz torbe i bacio ih na pod hrama. Kad je napustio hram, izdajnik je bio gotovo izvan sebe. Juda je ovom prilikom doživljavao iskustvo spoznaje istinske prirode grijeha. Već se izgubio svaki osjećaj glamura, fascinacije i opijenosti njegova prijestupa. Ovom prilikom zločinac je stajao sam i licem u lice s osudom svoje otriježnjene i razočarane duše. Grijeh se mogao učiniti primamljivim i pustolovnim u izvršenju, ali sada se trebao suočiti s plodovima golih i neromantičnih činjenica."
                },
                {
                    "par_ref": "186:1.7",
                    "par_pageref": "",
                    "par_content": "Tako je ovaj negdašnji veleposlanik nebeskog kraljevstva hodao ulicama Jeruzalema odbačen i usamljen. Bio je preplavljen beznadežnim i gotovo apsolutnim osjećajem očajanja. Tumarao je gradom dok nije ostavio za sobom gradske zidine i našao se okružen užasnom osamom Hinomske doline gdje se popeo na strme stijene, izvukao pojas iz ogrtača, pričvrstio jedan kraj za manje drvo, vezao drugi oko vrata i bacio se u provaliju. Prije nego što je imao priliku ugledati smrt, razriješio se čvor koji je svezao drhtavim rukama i izdajnikovo se tijelo razbilo u komade na nazubljenim stijenama provalije."
                }
            ],
            "subsections": [
                "Trideset srebrnjaka"
            ]
        },
        {
            "section_index": 2,
            "section_ref": "186:2",
            "section_title": "2. UČITELJEV STAV",
            "pars": [
                {
                    "par_ref": "186:2.1",
                    "par_pageref": "",
                    "par_content": "Kad je Isus bio uhićen, on je znao da je njegov rad na zemlji - u ljudskom obličju - bio završen. U potpunosti je razumio način svoje smrti i malo se zanimao za detalje svog takozvanog suđenja."
                },
                {
                    "par_ref": "186:2.2",
                    "par_pageref": "",
                    "par_content": "Pred sudom Velikog vijeća, Isus nije želio odgovoriti na optužbe lažnih svjedoka. Samo jedno pitanje je uvijek moglo izmamiti njegov odgovor, bilo prijatelju ili neprijatelju, a to je bilo pitanje prirode i božanstvenosti njegove zemaljske misije. Na pitanje da li je bio Sin Božji, on je uvijek davao odgovor. Odlučno je odbijao govoriti u prisutnosti znatiželjnog i opakog Heroda. Pred Pilatom je govorio samo kad je mislio da je svojim riječima mogao pomoći Pilatu ili nekoj drugoj iskrenoj osobi da postigne bolje poznavanje istine. Isus je učio svoje apostole o uzaludnosti bacanja dragulja pred svinje i ovom je prilikom imao hrabrosti da se povede za svojim učenjima. Njegovo ponašanje u ovom trenutku daje primjera strpljivoj pokornosti ljudske naravi i veličanstvenoj tišini i svečanom dostojanstvu božanske naravi. Bio je posve spreman razgovarati s Pilatom o svakom pitanju vezanom uz političke optužbe koje su podignute protiv njega - svakom pitanju za koje je smatrao da je bilo u guvernerovoj nadležnosti."
                },
                {
                    "par_ref": "186:2.3",
                    "par_pageref": "",
                    "par_content": "Isus je bio uvjeren da je to bilo Očeva volja da se prepustiti prirodnom i normalnom tijeku ljudskih događaja kao što svaki drugi smrtnik neminovno mora učiniti i zato je odbio upotrijebiti čak i svoje posve ljudske moći izražavanja kako bi utjecao na ishod makinacija ovih društveno kratkovidih i duhovno zaslijepljenih bližnjih smrtnika. Iako je Isus živio i umro na Urantiji, cijeli njegov zemaljski život od početka do svršetka imao je za cilj da ostvari utjecaj i pruži uputu cijelom svemiru koji je on sam stvorio i održavao."
                },
                {
                    "par_ref": "186:2.4",
                    "par_pageref": "",
                    "par_content": "Ovi kratkovidi Židovi su iz sveg glasa tražili Učiteljevu smrt, dok je on u groznoj tišini promatrao sprovedbu smrtne kazne nad cijelom nacijom - zemaljskim narodom svoga oca."
                },
                {
                    "par_ref": "186:2.5",
                    "par_pageref": "",
                    "par_content": "Isus je uspio razviti tip ljudskog karaktera koji je bio u stanju očuvati sabranost i ispoljiti dostojanstvo čak i kad je bio licem u lice s neprestanim i bespotrebnim uvredama. On se nije dao zastrašiti. Kad su ga Anine sluge počele vrijeđati, on je samo predložio da pozovu svjedoke koji doista mogu posvjedočiti protiv njega."
                },
                {
                    "par_ref": "186:2.6",
                    "par_pageref": "",
                    "par_content": "Od početka do svršetka, u njegovom takozvanom suđenju pred Pilatom, okupljeni nebeski promatrači se nisu mogli uzdržati da nazovu prizor koji su emitirali svemiru \"Pilatova osuda pred Isusom.\""
                },
                {
                    "par_ref": "186:2.7",
                    "par_pageref": "",
                    "par_content": "Dok je stajao pred Kaifom i nakon što je postalo očigledno neslaganje između lažnih svjedočanstava, Isus nije oklijevao odgovoriti na pitanje glavnog svećenika i vlastitim riječima ponuditi svjedočanstvo koje su tražili da ga optuže za bogohuljenje."
                },
                {
                    "par_ref": "186:2.8",
                    "par_pageref": "",
                    "par_content": "Učitelj nikada nije pokazao ni najmanji interes za Pilatova dobronamjerna, ali nesvesrdna nastojanja da ga oslobodi. Osjećao je iskreno sažaljenje prema Pilatu i iskreno je nastojao prosvijetliti njegov potamnjeli um. Isus je bio posve ravnodušan pred nastojanjima rimskog upravitelja da uvjeri Židove da povuku svoje kriminalne optužbe protiv njega. Tijekom cijelog ovog tužnog suđenja Isus se držao s jednostavnim dostojanstvom i neusiljenim veličanstvom. Nije se osvrnuo na neiskrenost u riječima njegovih optužitelja kad su pitali da li je on “kralj Židova.” Uz manje objašnjenje prihvatio je taj naslov, znajući da su oni odbacivali njega koji je bio posljednji koji će im pružiti priliku za stvarno nacionalno vodstvo, čak u duhovnom smislu."
                },
                {
                    "par_ref": "186:2.9",
                    "par_pageref": "",
                    "par_content": "Isus je malo govorio prilikom tih ispitivanja, ali njegove riječi su bile dovoljne da oslikaju svim smrtnicima onu vrstu ljudskog karaktera koju čovjek može usavršiti u partnerstvu s Bogom i da pokažu cijelom svemiru način na koji se Bog može očitovati u životu stvorenog bića koje se iskreno posveti izvršenju Očeve volje i na taj način postane aktivnim sinom živoga Boga."
                },
                {
                    "par_ref": "186:2.10",
                    "par_pageref": "",
                    "par_content": "Njegova se ljubav prema neukim smrtnicima u cjelosti obznanjuje u strpljenju i pribranosti prilikom poruga, udaraca i poniženja grubih vojnika i nepromišljenih sluga. On nije bio ljut čak ni kad su mu stavili povez na oči i podrugljivo ga udarali po licu govoreći: “Reci nam tko te udario.”"
                },
                {
                    "par_ref": "186:2.11",
                    "par_pageref": "",
                    "par_content": "Pilat je izrazio više istine nego što je znao kad ga je, nakon što je Isus bio bičevan, izveo pred mnoštvo govoreći, “Evo čovjeka.” Ustrašeni rimski upravitelj doista nije ni sanjao da je u tom trenutku cijeli svemir pažljivo promatrao ovaj jedinstveni prozor - svog voljenog Suverenog Vladara podvrgnutog poniženju poruge i udaraca njegovih potamnjelih i degradiranih smrtnih podanika. I dok je Pilat govorio, njegove su riječi odjekivale cijelim Nebadonom, “Evo Boga i čovjeka!” Širom svemira, nebrojeni milijuni još i danas smatraju ovog čovjeka - Boga s Havone - vrhovnim vladarom svemira nad svemirima, prihvaćaju ovog Nazarećanina kao utjelovljenje ideala smrtnog bića ovog lokalnog svemira vremena i prostora. U svom neusporedivom životu on je zauvijek uspio obznaniti Boga čovjeku. Sada, u ovim posljednjim epizodama njegove smrtne karijere i naknadne smrti, on je napravio novo i dirljivo otkrivenje čovjeka Bogu."
                }
            ],
            "subsections": [
                "„Pilat na sudu pred Isusom.“",
                "„Gle, Bog i čovjek!“"
            ]
        },
        {
            "section_index": 3,
            "section_ref": "186:3",
            "section_title": "3. POUZDANI DAVID ZEBEDEJEV",
            "pars": [
                {
                    "par_ref": "186:3.1",
                    "par_pageref": "",
                    "par_content": "Nedugo nakon što je Isus bio predan rimskim vojnicima na kraju saslušanja pred Pilatom, čuvari hrama su pojurili u Getsemaniju da bilo rastjeraju ili uhite Učiteljeve sljedbenike. No, dugo prije njihovog dolaska ovi su se sljedbenici raspršili. Apostoli su se povukli u unaprijed utvrđena skrovišta; Grci su se rasuli po raznim kućama u Jeruzalemu; ostali učenici su se jednako raštrkali. David Zebedejev je vjerovao da su se Isusovi neprijatelji uskoro trebali vratiti; on je stoga stavio u zaklon nekih pet ili šest tabora nedaleko od klanca u blizini mjesta gdje se Učitelj često povlačio u molitvu i iskazanje obožavanja. Ovdje je odlučio potražiti utočište i u isto vrijeme tu podići centar ili koordinativnu stanicu za svoju glasničku službu. David je jedva napustio tabor kad su stigli čuvari iz hrama. Kako tu nisu nikoga zatekli, zadovoljili su se spaljivanjem tabora i pojurili natrag u hram. Čuvši ovo izvješće, Veliko vijeće je bilo uvjereno da su Isusovi učenici bili tako isprepadani i poniženi, da nije bilo opasnosti od pobune ili bilo kakva pokušaja Isusovog izručenja od krvnika. Konačno su mogli odahnuti i tako su okončali sjednicu, svaki idući svojim putem u pripremi za Pašu."
                },
                {
                    "par_ref": "186:3.2",
                    "par_pageref": "",
                    "par_content": "Čim je Isus bio predan rimskim vojnicima i Pilatu da ga razapnu, glasnik je pojurio u Getzemaniju da obavijesti Davida, a u roku od pet minuta glasnici su krenuli za Betsaidu, Pelu, Filadelfiju, Sidon, Šekem, Hebron, Damaskus i Aleksandriju. A ovi glasnici su nosili vijesti o Isusovom predstojećem razapinjanju na neumoljivi zahtjev židovskih vladara."
                },
                {
                    "par_ref": "186:3.3",
                    "par_pageref": "",
                    "par_content": "David je tijekom ovog tragičnog dana, sve do vijesti o Učiteljevom pogrebu, slao glasnike svakih pola sata s izvješćima apostolima, Grcima, kao i Isusovoj zemaljskoj obitelji koja se okupila u kući Lazara u Betaniji. Kad su glasnici otišli s vijestima o Isusovom pogrebu, David je otpustio lokalni zbor glasnika u pripremi za prosavu Pashe i predstojeću subotu koja je bila dan odmora, s uputom da se potajno okupe u nedjelju ujutro u kući Nikodemusa, gdje je tražio skrovište nekoliko dana s Andrijom i Šimunom Petrom."
                },
                {
                    "par_ref": "186:3.4",
                    "par_pageref": "",
                    "par_content": "Ovaj je David Zebedejev sa svojim naročitim načinom razmišljanja je bio jedini od Isusovih vodećih učenika koji je bio sklon doslovce i činjenički prihvatiti Isusovu tvrdnju da će umrijeti i da će “uskrsnuti treći dan.” David je jednom čuo ove riječi i kako je bio doslovnog razumijevanja, sada je namjeravao okupiti svoje glasnike rano u nedjelju ujutro u kući Nikodema tako da mogu biti na raspolaganju za širenje vijesti u slučaju da Isus uskrsne trećeg dana. David je nedugo zatim uvidjeo da nitko od Isusovih učenika nije očekivao da se ovaj uskoro podigne iz groba; stoga je odlučio ne govoriti o svom uvjerenju i mobilizaciji glasnika u nedjelju ujutro, osim svojim glasnicima koje je poslao u petak prijepodne do udaljenih gradova i vjerničkih centara."
                },
                {
                    "par_ref": "186:3.5",
                    "par_pageref": "",
                    "par_content": "I tako ovi Isusovi sljedbenici, razasuti širom Jeruzalema i njegove okolice, te noći jeli Pashu i narednog dana ostali u pritaji."
                }
            ]
        },
        {
            "section_index": 4,
            "section_ref": "186:4",
            "section_title": "4. PRIPREMA ZA RAZAPINJANJE",
            "pars": [
                {
                    "par_ref": "186:4.1",
                    "par_pageref": "",
                    "par_content": "Nakon što je Pilat oprao ruke pred svjetinom, čime je htio izbjeći krivnju za razapinjanje nevinog čovjeka zbog strahova od buke i galame židovskih vladara, on je naredio da Učitelja predaju rimskim vojnicima i naredio njihovom kapetanu da ga smjesta razapnu. Nakon što su vojnici ugrabili Isusa, poveli su ga natrag u dvorište pretorija i nakon što su s njega skinuli ogtač koji mu je Herod obukao, odjeli su ga u njegovu odjeću. Ovi su ga vojnici izrugivali i ismijavali, ali mu više nisu nanosili tjelesno kažnjavanje. Isus je sada bio nasamo s rimskim vojnicima. Njegovi prijatelji su bili u bijegu; njegovi neprijatelji su se razišli; čak ni Ivan Zebedejev više nije bio uz njega."
                },
                {
                    "par_ref": "186:4.2",
                    "par_pageref": "",
                    "par_content": "Bilo je malo poslije osam sati kad je Pilat predao Isusa vojnicima i malo prije devet kad su krenuli prema mjestu razpeća. U ovom razdoblju od više od pola sata Isus nije progovorio ni riječi. Izvršni poslovi velikog svemira praktično su bili u zastoju. Gabrijel i glavni vladari Nebadona su se bilo nalazili na Urantiji ili su pažljivo pratili kozmičke vijesti arhanđela u nastojanju da saznaju o tome što se događalo sa Sinom Čovječjim na Urantiji."
                },
                {
                    "par_ref": "186:4.3",
                    "par_pageref": "",
                    "par_content": "U vrijeme kad su vojnici bili spremni za oslazak s Isusom na Golgotu, oni su počeli biti impresionirani njegovom neobičnom sabranosti i nesvakidašnjim dostojanstvom, njegovom strpljivom tišinom."
                },
                {
                    "par_ref": "186:4.4",
                    "par_pageref": "",
                    "par_content": "Isus je morao čekati da krene na mjesto raspeća zato što je kapetan u posljednji čas odlučio povesti i dva razbojnika koji su bili osuđeni na smrti; kako su Isusa trebali razapeti tog jutra, rimski kapetan je mislio da je bolje razapeti i ovu dvojicu da umru s njim nego ih pustiti da čekaju na svršetak pashalnih blagdanskih svečanosti."
                },
                {
                    "par_ref": "186:4.5",
                    "par_pageref": "",
                    "par_content": "Tek što su lopovi bili spremni, poveli su ih u dvorište gdje su vidjeli Isusa, jedan od njih po prvi put, dok ga je drugi čuo kako govori u hramu, tako i prije nekoliko mjeseci u taboru u Peli."
                }
            ]
        },
        {
            "section_index": 5,
            "section_ref": "186:5",
            "section_title": "4. VEZA IZMEĐU ISUSOVE SMRTI I BLAGDANA PASHE",
            "pars": [
                {
                    "par_ref": "186:5.1",
                    "par_pageref": "",
                    "par_content": "Ne postoji izravna veza između Isusove smrti i židovske Pashe. Istina, Isus je položio svoj život u tijelu na ovaj dan, dana pripreme za židovsku Pashu, otprilike u vijeke žrtvovanja blagdanske janjadi u hramu. No, ta slučajnost ni na koji način ne ukazuje na povezanost smrti Sina Čovječjega s židovskim žrtvenim običajima. Isus je bio Židov, ali kao Sin Čovječji bio je kao svaki drugi zemaljski smrtnik. Događaji koje smo ispripovijedali i koji vode do ovog časa Učiteljevog predstojećeg raspeća, nude dovoljno dokaza da je njegova smrt u ovom trenutku bila posve prirodan događaj sproveden ljudskom rukom."
                },
                {
                    "par_ref": "186:5.2",
                    "par_pageref": "",
                    "par_content": "To je bio čovjek, a ne Bog, koji stoji iza planova i sprovedbe Isusove smrti na križu. Istina, Otac se nije htio uplitati u tijek ljudskih događaja na Urantiji, ali Otac na Raju ni na koji način nije uzrokovao, tražio ili zahtijevao smrt svoga Sina na zemlji. To je činjenica da se Isus prije ili kasnije da neki način morao osloboditi svog smrtnog tijela - svoje zemaljske inkarnacije - ali je ovo mogao izvršiti na bezbroj načina, bez umiranja na križu između dvojice razbojnika. Sve to je djelo čovjeka, a ne Boga."
                },
                {
                    "par_ref": "186:5.3",
                    "par_pageref": "",
                    "par_content": "Učitelj je u vrijeme krštenja već stekao iskustvo koje se traži od ljudskih bića za zemaljskog života i koje je bilo potrebno za završetak njegovog sedmog i završnog kozmičkog darivanja. U ovom trenutku Isusova zadaća na Zemlji je završena. Sav njegov zemaljski život poslije ovog događaja, pa čak i način njegove smrti, bio je stvar osobnog služenja za dobrobit i unaprijeđenje njegovih zemaljskih stvorenja na ovom i drugim svjetovima."
                },
                {
                    "par_ref": "186:5.4",
                    "par_pageref": "",
                    "par_content": "Evanđelje radosne vijesti da smrtni čovjek može, po vjeri, postati duhom svjestan da je sin Božji, ne ovisi o Isusovoj smrti. Istina da je, doista, ovo evanđelje kraljevstva u velikoj mjeri osvijetljeno Učiteljevom smrću, ali je još više osvijetljeno njegovim životom."
                },
                {
                    "par_ref": "186:5.5",
                    "par_pageref": "",
                    "par_content": "Sve što je Sin Čovječji rekao ili učinio na zemlji uveliko je uljepšalo doktrinu da je čovjek sin Boga i doktrinu bratstva ljudi, ali ti bitni odnosi između Boga i čovjeka počivaju u kozmičkoj činjenici Božje ljubavi prema njegovim stvorenjima i urođene milosti božanskih Sinova. Ti dirljivi i božanski lijepi odnosi između čovjeka i njegovog Stvoritelja na ovom svijetu i na svim ostalim svjetovima svemira nad svemirima su postojali od vječnosti; i oni ni na koji način ne ovise o povremenim utjelovljenjima Stvoriteljskih Sinova Boga, koji na ovaj način preuzimaju prirodu i priliku svojih stvorenih inteligencija kao dio cijene koju moraju platiti za konačno stjecanje neograničenog suvereniteta nad svojim svemirima."
                },
                {
                    "par_ref": "186:5.6",
                    "par_pageref": "",
                    "par_content": "Otac na nebu je jednako volio zemaljske smrtnike prije Isusovog života i smrti na Urantiji kao što to čini poslije ovog transcendentnog predočenja suradnje između čovjeka i Boga. Ovaj veličanstveni događaj utjelovljenja Boga Nebadona u obličju čovjeka na Urantiji nije mogao povećati atribute vječnog, beskonačnog i univerzalnog Oca, ali je obogatio i prosvijetlio sve druge administrativne osobe i stvorena bića u svemiru Nebadonu. Dok nas Otac na nebu ne voli ništa više poslije ovog darivanja Mihaela, sve ostale nebeske inteligencije to čine. A to je zato što je Isus ne samo učinio obznanu Boga čovjeku, već je također napravio novu objavu čovjeka Bogovima i nebeskim inteligencijama svemira nad svemirima."
                },
                {
                    "par_ref": "186:5.7",
                    "par_pageref": "",
                    "par_content": "Isus nije trebao umrijeti kao žrtvu za grijeh. On se nije spremao iskupiti prirođene grijehe ljudskog roda. Čovječanstvo nema nikakvih grijeha pred Bogom. Osjećaj krivnje je čisto stvar osobnog grijeha i svjesne i namjerne pobune protiv volje Oca i adminitrativne uprave njegovih sinova."
                },
                {
                    "par_ref": "186:5.8",
                    "par_pageref": "",
                    "par_content": "Grijeh i pobuna nemaju veze s temeljnim planom darivanja Rajskih Sinova Boga, iako nama djeluje da program spasenja u sebi nosi provizorne značajke programa darivanja."
                },
                {
                    "par_ref": "186:5.9",
                    "par_pageref": "",
                    "par_content": "Božje spasenje smrtnika Urantije bi bilo jednako učinkovito i neminovno da Isus nije pogubljen u okrutnim rukama neukih smrtnika. Da su zemaljski smrtnici pozitivno primili Učitelja i da je on napustio Urantiju dobrovoljnim napuštanjem svog života u tijelu, to ne bi utjecalo na činjenicu Božje ljubavi i Sinove milosti - činjenicu da je čovjek sin Boga. Smrtnici su sinovi Božji i samo je jedno potrebno da pretvori ovu činjenicu u istinu u vašem osobnom iskustvu, a to je vjera koja se rađa od duha."
                }
            ]
        }
    ],
    "footnotes": [],
    "paper_title": "POGLAVLJE 186 :  NEPOSREDNO PRIJE RAZAPINJANJA",
    "author": "Komisija za Midwayere"
}