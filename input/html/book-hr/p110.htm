<!DOCTYPE html>
<html lang="en">
<head>
<meta charset="utf-8" />
<meta name="viewport" content="width=device-width, initial-scale=1.0">
<meta http-equiv="Content-Security-Policy" content="upgrade-insecure-requests" />
<title>POGLAVLJE 110 : ODNOS ISPRAVLJAČA PREMA INDIVIDUALNIM SMRTNICIMA | Library of Translations and Revisions of The Urantia Book</title>
<meta name="description" content="110:0.1 (1203.1)PODARENJE nesavršenih bića slobodom povlači za sobom neizbježnu tragediju, a priroda je savršenog predačkog Božanstva univerzalno i s ljubavlju …" />
<meta property="og:url" content="/hr/2014/10-poglavlje110/">
<meta property="og:site_name" content="Library of Translations and Revisions of The Urantia Book">
<meta property="og:title" content="POGLAVLJE 110 : ODNOS ISPRAVLJAČA PREMA INDIVIDUALNIM SMRTNICIMA">
<meta property="og:locale" content="en">
<meta property="og:type" content="article">
<meta property="article:section" content="hr">
<meta property="article:published_time" content="2025-03-18T00:00:00-05:00">
<meta property="article:modified_time" content="2025-03-18T00:00:00-05:00">
<meta property="og:image" content="/img/social-share.png">
<meta property="article:published_time" content="2025-03-18" />
<meta property="article:modified_time" content=" 2025-03-18" />
<link rel="icon" href="/favicon.ico" sizes="32x32">
<link rel="icon" type="image/svg+xml" href="/favicon.svg">
<link rel="icon" type="image/png" sizes="32x32" href="/favicon-32x32.png">
</head>
<body class="urantia-book page-page">
<h1 class="title">POGLAVLJE 110 : ODNOS ISPRAVLJAČA PREMA INDIVIDUALNIM SMRTNICIMA</h1>
<p class="btn" id="U110_0_1"><small>110:0.1 (1203.1)</small>PODARENJE nesavršenih bića slobodom povlači za sobom neizbježnu tragediju, a priroda je savršenog predačkog Božanstva univerzalno i s ljubavlju dijeliti ove patnje s bićima.</p>
<p class="btn" id="U110_0_2"><small>110:0.2 (1203.2)</small>Koliko sam upućen u zbivanja u svemiru, ljubav i odanost Ispravljača Misli smatram najistinskijom božanskom privrženošću u cijelom stvaranju. Ljubav Sinova je vrhunska u njihovoj službi prema rasama, dok je predanost Ispravljača pojedincu dirljivo uzvišena, božanski očinska. Rajski je Otac očito rezervirao ovaj oblik osobnog kontakta sa svojim pojedinačnim stvorenjima kao isključivi prerogativ Stvoritelja. Ne postoji ništa u cijelom svemiru nad svemirima što se točno može usporediti s čudesnom službom ovih neosobnih entiteta koji tako fascinantno obitavaju u djeci evolucijskih planeta.</p>
<h2 id="U110_1_0">1. PREBIVANJE U SMRTNOM UMU</h2>
<p class="btn" id="U110_1_1"><small>110:1.1 (1203.3)</small>Ne trebate smatrati da Ispravljači žive u materijalnim mozgovima ljudskih bića. Oni nisu organski dijelovi fizičkih stvorenja svemira. Ispravnije je zamisliti da Ispravljač Misli prebiva u smrtnom umu čovjeka, a ne da postoji unutar granica jednog fizičkog organa. Neizravno i neprepoznat, Ispravljač neprestano komunicira s ljudskim subjektom, a posebno tijekom tih uzvišenih trenutaka obožavanja, kada dolazi do kontakta uma s duhom u nadsvijesti.</p>
<p class="btn" id="U110_1_2"><small>110:1.2 (1203.4)</small>Volio bih da mi je moguće pomoći smrtnicima u razvoju da ostvare bolje razumijevanje i postignu potpunije uvažavanje nesebičnog i vrhunskog rada Ispravljača koji u njima žive, koji su tako predano vjerni zadatku njegovanja čovjekove duhovne dobrobiti. Promatrači su učinkoviti službenici viših faza ljudskog uma; oni su mudri i iskusni manipulatori duhovnog potencijala ljudskog intelekta. Ovi su nebeski pomoćnici posvećeni veličanstvenom zadatku da vas sigurno vode unutra i gore do nebeskog utočišta sreće. Ovi neumorni radnici posvećeni su budućoj personifikaciji trijumfa božanske istine u vašem vječnom životu. Ovi budni radnici udaljuju bogosvjesni ljudski um od plićaka zla, dok stručno vode razvijajuću ljudsku dušu prema božanskim lukama savršenstva na dalekim i vječnim obalama. Ispravljači su voditelji puni ljubavi, vaši sigurni i pouzdani vodiči kroz mračne i neizvjesne labirinte vaše kratke zemaljske karijere; oni su strpljivi učitelji koji tako ustrajno potiču svoje štićenike naprijed na stazama progresivnog savršenstva. Oni su brižni čuvari uzvišenih vrijednosti karaktera stvorenja. Volio bih da ih možete više voljeti, potpunije ​​s njima surađivati i privrženije ih cijeniti.</p>
<p class="bts" id="U110_1_3"><small>110:1.3 (1204.1)</small>Iako se božanski stanovnici uglavnom brinu za vašu duhovnu pripremu za sljedeću fazu beskrajnog postojanja, oni su također duboko zainteresirani za vašu vremensku dobrobit i vaša stvarna postignuća na zemlji. Oduševljeni su što mogu pridonijeti vašem zdravlju, sreći i istinskom blagostanju. Oni nisu ravnodušni prema vašem uspjehu u svim pitanjima planetarnog napretka koja nisu štetna vašem budućem životu vječnog napredovanja.</p>
<p class="btn" id="U110_1_4"><small>110:1.4 (1204.2)</small>Ispravljači su zainteresirani i preokupirani vašim svakodnevnim aktivnostima i mnogostrukim pojedinostima vašeg života samo u mjeri u kojoj su utjecajni u određivanju vaših značajnih vremenskih izbora i vitalnih duhovnih odluka, te tako igraju ulogu u opstanku vaše duše i vašem vječnom napretku. Iako pasivan u pogledu čisto vremenske dobrobiti, Ispravljač je božanski aktivan u vezi svih poslova vaše vječne budućnosti.</p>
<p class="bts" id="U110_1_5"><small>110:1.5 (1204.3)</small>Ispravljač ostaje s vama u svakoj katastrofi i kroz svaku bolest koja u potpunosti ne uništava mentalni sustav. Ali kako je neljubazno svjesno oskvrnuti ili na druge načine namjerno zagaditi fizičko tijelo, koje mora služiti kao zemaljsko svetište ovog čudesnog dara od Boga. Svi fizički otrovi uvelike usporavaju napore Ispravljača da uzvisi materijalni um, dok mentalni otrovi straha, ljutnje, zavisti, ljubomore, sumnje i netolerancije također strahovito ometaju duhovni napredak evoluirajuće duše.</p>
<p class="btn" id="U110_1_6"><small>110:1.6 (1204.4)</small>Danas prolazite kroz razdoblje Ispravljačeva udvaranja; i ako se pokažete vrijedni povjerenja ovog božanskog duha koji želi ući u vječno zajedništvo s vašim umom i dušom, s vremenom će uslijediti to morontijsko jedinstvo, taj uzvišeni sklad, ta kozmička koordinacija, to božansko usklađenje, ta nebeska fuzija, to beskonačno spajanje identiteta, to jedinstveno biće tako savršeno i konačno da čak ni najiskusnije ličnosti nikada ne mogu razdvojiti ili prepoznati kao odvojene identitete partnere ove fuzije – smrtnog čovjeka i božanskog Ispravljača.</p>
<h2 id="U110_2_0">2. ISPRAVLJAČI I LJUDSKA VOLJA</h2>
<p class="btn" id="U110_2_1"><small>110:2.1 (1204.5)</small>Kad Ispravljači dođu boraviti u ljudskim umovima, oni sa sobom donesu modele savršenih karijera, idealnih života, koje su unaprijed razradili i predodredili u suradnji s Personificiranim Ispravljačima Sfere Božanstvenosti, i koji imaju odobrenje Personificiranog Ispravljača Urantije. Oni tako počinju raditi s jasnim i unaprijed određenim planom za intelektualni i duhovni razvoj svojih ljudskih podanika, ali ni jedno ljudsko biće nije obvezno prihvatiti ovaj plan. Svi ste predmet predodređenosti, ali nije predodređeno da morate prihvatiti tu božansku predodređenost; imate punu slobodu odbaciti bilo koji dio ili cjelokupan program Ispravljača Misli. Njihova je misija da ostvare te promjene uma i sprovedu te duhovne prilagodbe koje čovjek dragovoljno i inteligentno odobrava, kako bi postigli snažniji utjecaj na usmjerenje ličnosti; ali ovi božanski Promatrači vas ni pod kojim uvjetima neće iskoristiti niti na bilo koji način samovoljno utjecati na vaše izbore i odluke. Ispravljači poštuju suverenitet ličnosti; <em>oni su uvijek </em><em>podređeni vašoj volji.</em></p>
<p class="bts" id="U110_2_2"><small>110:2.2 (1204.6)</small>Oni su uporni, domišljati i savršeni u svojim metodama rada, ali nikada ne vrše nasilje nad voljnom samosvojnosti svojih domaćina. Niti jedno ljudsko biće nikada neće biti produhovljeno od božanskog Promatrača protiv volje tog bića; preživljavanje je dar Bogova koji stvorenja vremena moraju željeti. U konačnoj analizi, što god je Ispravljač uspio učiniti za vas, zapisi će pokazati da je transformacija postignuta uz vaš suradnički pristanak; bit ćete voljni partner Ispravljaču u postizanju svakog koraka ogromne transformacije u karijeri uzašašća.</p>
<p class="btn" id="U110_2_3"><small>110:2.3 (1205.1)</small>Ispravljač ne pokušava kontrolirati vaše razmišljanje kao takvo, nego ga radije produhoviti, ovjekovječiti. Ni anđeli ni Ispravljači neće izravno utjecati na ljudsku misao; to je vaš isključivi osobni prerogativ. Ispravljači su posvećeni poboljšanju, modificiranju, prilagodbi i koordinaciji vaših procesa razmišljanja; ali posebno i specifično su posvećeni radu na izgradnji duhovnih paralela vaših karijera, morontijskog transkripta vašeg istinskog napredujućeg ja, u svrhu preživljavanja.</p>
<p class="bts" id="U110_2_4"><small>110:2.4 (1205.2)</small>Ispravljači rade u sferama viših razina ljudskog uma, neprestano nastojeći proizvesti morontijske duplikate svakog koncepta smrtničkog intelekta. Postoje, dakle, dvije stvarnosti koje zadiru u krugove ljudskog uma i na njih su usredotočene: jedna, smrtno ja koje je evoluiralo iz izvornih planova Nositelja Života, i druga, besmrtni entitet iz visokih domena Sfere Božanstvenosti, dar od Boga koji prebiva u čovjeku. Ali smrtno ja je također osobno ja; ono ima ličnost.</p>
<p class="btn" id="U110_2_5"><small>110:2.5 (1205.3)</small>Vi kao osobno stvorenje imate um i volju. Ispravljač kao predosobno stvorenje ima predum i predvolju. Ako se uspijete tako potpuno suglasiti s Ispravljačevim umom da ga konačno možete vidjeti licem u lice, onda vaši umovi postaju jedan i dobivate pojačanje Ispravljačeva uma. Naknadno, ako vaša volja traži i nameće izvršenje odluka ovog novog ili kombiniranog uma, Ispravljačeva predosobna volja postiže izražaj ličnosti kroz vašu odluku i što se tiče bilo kojeg projekta u pitanju, vi i Ispravljač postajete jedno. Vaš um postiže usklađenje s božanstvenosti, a Ispravljačeva volja postiže izražaj ličnosti.</p>
<p class="btn" id="U110_2_6"><small>110:2.6 (1205.4)</small>U mjeri u kojoj je ovaj identitet ostvaren, vi se mentalno približavate morontijskom poretku postojanja. Morontija um je pojam koji označava supstancu i zbroj dvaju umova različite prirode, jednog materijalnog a drugog duhovnog, u uzajamnoj suradnji. Morontija intelekt stoga označava dvojni um u lokalnom svemiru kojim dominira jedna volja. A kod smrtnika je to volja ljudskog podrijetla, koja postaje božanska kroz čovjekovo poistovjećivanje ljudskog uma s umnošću Boga.</p>
<h2 id="U110_3_0">3. SURADNJA S ISPRAVLJAČEM</h2>
<p class="btn" id="U110_3_1"><small>110:3.1 (1205.5)</small>Ispravljači igraju svetu i vrhunsku igru ​​vjekova; uključeni su u jednu od vrhunskih avantura vremena u prostoru. A kako su sretni kada im vaša suradnja omogući da vam pomognu u vašim kratkim borbama dok nastavljaju slijediti svoje veće zadatke vječnosti. Ali obično, kada vaš Ispravljač pokuša s vama komunicirati, poruka se izgubi u materijalnim strujama energetskih tokova ljudskog uma; samo povremeno uhvatite jeku, slabu i daleku jeku, božanskog glasa.</p>
<p class="btn" id="U110_3_2"><small>110:3.2 (1205.6)</small>Uspjeh vašeg Ispravljača u pothvatu da vas vodi kroz smrtni život i omogući vaš opstanak ne ovisi toliko o teorijama vaših uvjerenja koliko o vašim odlukama, odlučnosti i postojanoj vjeri. Svi ti pokreti rasta ličnosti postaju snažni utjecaji koji pomažu u vašem napredovanju jer vam pomažu da surađujete s Ispravljačem; pomažu vam da prestanete pružati otpor. Ispravljači Misli uspijevaju ili prividno ne uspijevaju u svojim zemaljskim pothvatima baš onoliko koliko smrtnici uspijevaju ili ne uspijevaju surađivati ​​sa shemom napredovanja uzlaznom stazom postignuća savršenstva. Tajna opstanka je umotana u vrhovnu ljudsku želju da se bude sličan Bogu i s tim povezanoj spremnosti da se učini i bude bilo što i sve što je bitno za konačno postizanje te nadmoćne želje.</p>
<p class="bts" id="U110_3_3"><small>110:3.3 (1206.1)</small>Kada govorimo o uspjehu ili neuspjehu Ispravljača, govorimo u smislu ljudskog opstanka. <em>Ispravljači nikada ne zakažu</em>; oni su božanske suštine i uvijek izlaze trijumfalno iz svakog od svog pothvata.</p>
<p class="bts" id="U110_3_4"><small>110:3.4 (1206.2)</small>Ne mogu ne primijetiti da mnogi od vas troše toliko vremena i razmišljanja o običnim sitnicama života, dok gotovo u potpunosti previđaju bitnije stvarnosti od vječnog značaja, upravo ona postignuća koja se tiču ​​razvoja skladnijeg radnog sporazuma između vas i vaših Ispravljača. Veliki cilj ljudskog postojanja je uskladiti se s božanskošću unutarnjeg Ispravljača; veliko postignuće smrtničkog života je postizanje istinske i razumljive posvećenosti vječnim ciljevima božanskog duha koji čeka i radi u vašem umu. Ali predan i odlučan napor da se ostvari vječna sudbina potpuno je spojiv s vedrim i radosnim životom, te s uspješnom i časnom karijerom na zemlji. Suradnja s Ispravljačem Misli ne podrazumijeva samokažnjavanje, lažnu pobožnost ili licemjerno i razmetljivo ponižavanje samoga sebe; idealan život je život služenja s ljubavlju, a ne životarenja u strahu i strepnji.</p>
<p class="btn" id="U110_3_5"><small>110:3.5 (1206.3)</small>Zbunjenost, osjećaj izgubljenosti, čak ponekad i obeshrabrenost i rastresenost, ne moraju značiti otpor vodstvu unutarnjeg Ispravljača. Takvi stavovi ponekad mogu značiti nedostatak aktivne suradnje s božanskim Promatračem i tako mogu do neke mjere odgoditi duhovni napredak, ali takve intelektualno-emocionalne poteškoće ni najmanje ne ometaju siguran opstanak duše koja poznaje Boga. Puko neznanje nikada ne može spriječiti opstanak; niti to mogu učiniti zbunjujuće sumnje ili strahovita neizvjesnost. Jedino svjestan otpor Ispravljačevom vodstvu može spriječiti opstanak besmrtne evoluirajuće duše.</p>
<p class="bts" id="U110_3_6"><small>110:3.6 (1206.4)</small>Nemojte smatrati suradnju sa svojim Ispravljačem posebno svjesnim procesom, jer ona to nije; ali vaši motivi i vaše odluke, vaše vjerne odlučnosti i vaše uzvišene želje, čine stvarnu i učinkovitu suradnju. Ovako možete svjesno povećati usklađenost s Ispravljačem:</p>
<p class="bts" id="U110_3_7"><small>110:3.7 (1206.5)</small>1. Prihvatiti odgovoriti na božansko vodstvo; iskreno zasnovati ljudski život na najvišoj svijesti o istini, ljepoti i dobroti, te uskladiti ove kvalitete božanstvenosti kroz mudrost, štovanje, vjeru i ljubav.</p>
<p class="bts" id="U110_3_8"><small>110:3.8 (1206.6)</small>2. Voljeti Boga i željeti biti poput njega – istinsko prepoznavanje božanskog očinstva i ljubavlju-nadahnuto obožavanje nebeskog Roditelja.</p>
<p class="bts" id="U110_3_9"><small>110:3.9 (1206.7)</small>3. Voljeti ljude i iskreno im željeti služiti – svesrdno priznavanje bratstva među ljudima u kombinaciji s inteligentnom i mudrom privrženošću svakom od vaših bližnjih smrtnika.</p>
<p class="btn" id="U110_3_10"><small>110:3.10 (1206.8)</small>4. Radosno prihvaćanje kozmičkog građanstva – iskreno prepoznavanje vaših progresivnih obaveza prema Vrhovnom Biću, svijest o međuovisnosti evolucijskog čovjeka i evoluirajućeg Božanstva. Ovo je rođenje kozmičke moralnosti i svitanje spoznaje univerzalne dužnosti.</p>
<h2 id="U110_4_0">4. ISPRAVLJAČEV RAD U UMU</h2>
<p class="btn" id="U110_4_1"><small>110:4.1 (1207.1)</small>Ispravljači su u stanju primiti kontinuirani tok kozmičke informacije koja dolazi preko glavnih krugova vremena i prostora; oni su u punom kontaktu s duhovnim inteligencijama i energijom svemira. Ali ti moćni stanovnici nisu u stanju prenijeti velik dio ovog bogatstva mudrosti i istine u umove svojih smrtnih podanika zbog njihove različitosti i odsutnosti uzvratnog prepoznavanja.</p>
<p class="btn" id="U110_4_2"><small>110:4.2 (1207.2)</small>Ispravljač Misli stalno radi na produhovljenju vašeg uma, kao i na evoluiranju vaše morontijske duše; ali vi uglavnom niste svjesni ove unutarnje službe. Najvećim dijelom niste sposobni razlikovati proizvod vlastitog materijalnog intelekta od zajedničkih aktivnosti vaše duše i Ispravljača.</p>
<p class="btn" id="U110_4_3"><small>110:4.3 (1207.3)</small>Određene isprekidane prezentacije misli, zaključaka i drugih slika uma ponekad su izravan ili neizravan rad Ispravljača; ali daleko češće one su iznenadna pojava u svijesti ideja koje su se grupirale u potisnutim mentalnim razinama, prirodnih i svakodnevnih pojava normalne i uobičajene psihičke funkcije svojstvene krugovima evoluirajućeg životinjskog uma. (Nasuprot ovim podsvjesnim emanacijama, otkrivenja Ispravljača pojavljuju se kroz područja nadsvijesti.)</p>
<p class="bts" id="U110_4_4"><small>110:4.4 (1207.4)</small>Povjerite sva pitanja uma izvan mrtve razine svijesti na čuvanje Ispravljačima. U dogledno vrijeme, ako ne na ovom svijetu onda na prebivališnim svjetovima, oni će dati dobar račun o svom upravljanju, i na kraju će iznijeti na svjetlo ta značenja i vrijednosti koje su im povjerene na brigu i čuvanje. Oni će uskrsnuti svako vrijedno blago smrtnog uma ako preživite.</p>
<p class="btn" id="U110_4_5"><small>110:4.5 (1207.5)</small>Između ljudskog i božanskog, između čovjeka i Boga postoji golem jaz. Urantijske rase su tako električno i kemijski kontrolirane, toliko nalik životinjama u svom uobičajenom ponašanju, tako emotivne u svojim uobičajenim reakcijama, da Promatračima postaje iznimno teško voditi ih i usmjeravati. Toliko ste lišeni hrabrih odluka i odane suradnje da je vašim unutarnjim Ispravljačima gotovo nemoguće izravno komunicirati s ljudskim umom. Čak i kada uhvate priliku bljesnuti tračak nove istine evoluirajućoj smrtnoj duši, ovo duhovno otkrivenje često toliko zaslijepi stvorenje da potakne grč fanatizma ili pokrene neki novi intelektualni preokret katastrofalnog ishoda. Mnoge nove religije i čudni "izmi" proizašli su iz prekinutih, nesavršenih, pogrešno shvaćenih i iskrivljenih komunikacija Ispravljača Misli.</p>
<p class="btn" id="U110_4_6"><small>110:4.6 (1207.6)</small>Kroz više tisuća godina, kako pokazuju zapisi Jeruzema, u svakoj je generaciji živjelo sve manje i manje bića koja su mogla sigurno funkcionirati sa samodjelujućim Ispravljačima. Ovo je alarmantna slika, a nadzorne ličnosti Satanije blagonaklono gledaju na prijedloge nekih vaših neposrednijih planetarnih nadzornika koji zagovaraju inauguraciju mjera osmišljenih za njegovanje i očuvanje viših duhovnih tipova rasa Urantije.</p>
<h2 id="U110_5_0">5. POGREŠNI KONCEPTI USMJERAVANJA ISPRAVLJAČA</h2>
<p class="bts" id="U110_5_1"><small>110:5.1 (1207.7)</small>Nemojte brkati i zamijeniti misiju i utjecaj Ispravljača s onim što se obično naziva savješću; oni nisu izravno povezani. Savjest je ljudska i čisto psihička reakcija. Ne treba je prezirati, ali teško da je to Božji glas duši, što bi doista Ispravljačev glas bio da se može čuti. Savjest vas s pravom opominje da činite dobro; ali Ispravljač vam, osim toga, nastoji reći što je uistinu ispravno; to jest, kada i kako ste u mogućnosti percipirati vođenje Promatrača.</p>
<p class="btn" id="U110_5_2"><small>110:5.2 (1208.1)</small>Čovjekovi snovi, ta neuredna i nepovezana parada neusklađenog uspavanog uma, predstavljaju odgovarajući dokaz neuspjeha Ispravljača da usklade i povežu divergentne čimbenike ljudskog uma. Ispravljači jednostavno ne mogu, u jednom životu, proizvoljno koordinirati i sinkronizirati dva tako različita i raznolika tipa razmišljanja kao što su ljudski i božanski. Kada to učine, kao što se ponekad dogodi, takve se duše izravno prenose na prebivališne svjetove bez potrebe prolaska kroz iskustvo smrti.</p>
<p class="btn" id="U110_5_3"><small>110:5.3 (1208.2)</small>Tijekom sna Ispravljač pokušava postići samo ono što je volja ličnosti njegova domaćina prethodno u potpunosti odobrila odlukama i odabirima koji su doneseni za vrijeme potpuno budne svijesti, i koji su se zbog toga zadržali u području naduma, domene spoja ljudskog i božanskog međuodnosa.</p>
<p class="btn" id="U110_5_4"><small>110:5.4 (1208.3)</small>Dok njihovi smrtni domaćini spavaju, Ispravljači pokušavaju registrirati svoje kreacije u višim razinama materijalnog uma, a neki od vaših grotesknih snova ukazuju na njihov neuspjeh u uspostavljanju učinkovitog kontakta. Apsurdnost snova ne samo da svjedoči o pritisku neizraženih emocija, već i o užasnom iskrivljavanju prikaza duhovnih koncepata koje Ispravljači predstavljaju umu. Vaše vlastite strasti, porivi i druge urođene tendencije pretvaraju se u slike i njihove neizražene želje zauzimaju mjesto božanskih poruka koje stanovnici pokušavaju unijeti u psihičke zapise tijekom nesvjesnog sna.</p>
<p class="btn" id="U110_5_5"><small>110:5.5 (1208.4)</small>Iznimno je opasno postulirati sadržaj snova kao rad Ispravljača. Ispravljači rade tijekom sna, ali vaši svagdašnji snovi nisu ništa drugo nego fiziološki i psihološki fenomeni. Isto tako, opasno je pokušavati razlikovati Ispravljačeve zabilješke od više ili manje kontinuiranog i svjesnog primanja diktata savjesti smrtnika. To su problemi koji se moraju rješavati individualnom prosudbom i osobnom odlukom. Ali ljudskom biću je bolje pogriješiti tako što će odbaciti Ispravljačev izraz vjerujući da se radi o čisto ljudskom iskustvu nego učiniti grešku uzdižući reakciju smrtnog uma u domene božanskog dostojanstva. Zapamtite, utjecaj Ispravljača Misli većim je dijelom, iako ne u potpunosti, nadsvjesno iskustvo.</p>
<p class="bts" id="U110_5_6"><small>110:5.6 (1208.5)</small>U različitim stupnjevima i sve više kako se uspinjete psihičkim krugovima, ponekad izravno, ali češće neizravno, komunicirate sa svojim Ispravljačima. Ali opasno je misliti da je svaki novi koncept koji se javi u ljudskom umu diktat Ispravljača. Češće, u bićima vašeg reda, to što prihvaćate kao glas Ispravljača u stvarnosti je emanacija vašeg vlastitog intelekta. Ovo je opasno tlo i svako ljudsko biće mora za sebe riješiti te probleme u skladu sa svojom prirodnom ljudskom mudrošću i nadljudskim uvidom.</p>
<p class="btn" id="U110_5_7"><small>110:5.7 (1208.6)</small>Ispravljač ljudskog bića preko kojeg se ostvaruje ova komunikacija uživa tako širok opseg aktivnosti uglavnom zbog gotovo potpune ravnodušnosti ovog čovjeka prema bilo kakvim vanjskim manifestacijama Ispravljačeve unutarnje prisutnosti; doista je sreća što on svjesno ostaje sasvim nezabrinut oko cijelog postupka. On ima jedan od vrlo iskusnih Ispravljača svog vremena i generacije, a ipak čuvar sudbine smatra njegovu pasivnu reakciju i neaktivno zanimanje za fenomene povezane s prisutnošću ovog svestranog Ispravljača u njegovom umu rijetkom i pozitivnom pojavom. Sve to čini povoljnu koordinaciju utjecaja, povoljnu i za Ispravljača u višoj domeni djelovanja i za ljudskog partnera sa stajališta zdravlja, učinkovitosti i spokoja.</p>
<h2 id="U110_6_0">6. SEDAM PSIHIČKIH KRUGOVA</h2>
<p class="btn" id="U110_6_1"><small>110:6.1 (1209.1)</small>Cjelokupnost ostvarenja ličnosti u materijalnom svijetu sadržana je u sukcesivnom ostvarenju sedam psihičkih krugova smrtničkog potencijala. Ulazak u sedmi krug označava početak istinskog funkcioniranja ljudske ličnosti. Završetak prvog kruga označava relativnu zrelost smrtnog bića. Iako prolaženje kroz sedam krugova kozmičkog rasta nije jednako spajanju s Ispravljačem, ovladavanje ovim krugovima označava postizanje koraka koji su preliminarni za fuziju s Ispravljačem.</p>
<p class="bts" id="U110_6_2"><small>110:6.2 (1209.2)</small>Ispravljač je vaš ravnopravni partner u postizanju sedam krugova — postizanju usporedne smrtničke zrelosti. Ispravljač se uspinje krugovima s vama od sedmog do prvog, ali napreduje do statusa nadmoći i samoaktivnosti sasvim neovisno o aktivnoj suradnji smrtničkog uma.</p>
<p class="btn" id="U110_6_3"><small>110:6.3 (1209.3)</small>Psihički krugovi nisu isključivo intelektualni, niti su u potpunosti morontijalni; imaju veze sa statusom ličnosti, postignućem uma, rastom duše i usklađivanjem s Ispravljačem. Uspješno prelaženje ovih razina zahtijeva skladno funkcioniranje <em>cjelokupne ličnosti</em>, a ne samo neke njezine faze. Rast dijelova nije jednak pravom sazrijevanju cjeline; dijelovi doista rastu proporcionalno širenju sveukupnog ja — cijelog ja — materijalnog, intelektualnog i duhovnog.</p>
<p class="bts" id="U110_6_4"><small>110:6.4 (1209.4)</small>Kada se razvoj intelektualne prirode odvija brže od razvoja duhovne, takva situacija čini komunikaciju s Ispravljačem Misli teškom i opasnom. Isto tako, pretjerani duhovni razvoj ima tendenciju proizvesti fanatično i izopačeno tumačenje vodstva duha božanskog stanovnika. Nedostatak duhovnog kapaciteta čini vrlo teškim prenošenje duhovnih istina koje se nalaze u višoj nadsvijesti takvom materijalnom intelektu. Um savršene ravnoteže, smješten u tijelu čistih navika, stabilizirane neuralne energije i uravnotežene kemijske funkcije – kada su fizičke, mentalne i duhovne snage u trojstvenoj harmoniji razvoja – može primiti maksimum svjetla i istine uz najmanje vremensko dovođenje u opasnost ili riskiranje stvarne dobrobiti takvog bića. Takvim uravnoteženim rastom čovjek se uspinje jednim po jednim krugom planetarne progresije, od sedmog do prvog.</p>
<p class="btn" id="U110_6_5"><small>110:6.5 (1209.5)</small>Ispravljači su uvijek blizu vas i od vas, ali rijetko vam se mogu obratiti izravno, kao drugo biće. Krug za krugom, vaše intelektualne odluke, moralni izbori i duhovni razvoj doprinose sposobnosti Ispravljača da funkcionira u vašem umu; krug za krugom vi se na taj način uspinjete od nižih stupnjeva povezanosti s Ispravljačem i usklađivanja uma, tako da je Ispravljač sve osposobljeniji registrirati slike sudbine sa sve većom živopisnošću i uvjerenjem u evoluirajućoj svijesti uma-duše koji traži Boga.</p>
<p class="btn" id="U110_6_6"><small>110:6.6 (1210.1)</small>Svaka odluka koju donesete bilo da ometa ili olakšava funkciju Ispravljača; isto tako, upravo te odluke određuju vaš napredak u krugovima ljudskih postignuća. Istina je da je nadmoć odluke, njezin odnos za krizne situacije, uvelike povezan s njezinim utjecajem na ostvarenje krugova; usprkos tome, broj odluka, česta ponavljanja, uporna ponavljanja, također su bitna za izvjesnost reakcija koje se formiraju u naviku.</p>
<p class="btn" id="U110_6_7"><small>110:6.7 (1210.2)</small>Teško je precizno definirati sedam razina ljudskog napredovanja, iz razloga što su te razine osobne; one su varijabilne za svakog pojedinca i naizgled određene kapacitetom za rast svakog ljudskog bića. Ovladavanje ovim razinama kozmičke evolucije ogleda se na tri načina:</p>
<p class="btn" id="U110_6_8"><small>110:6.8 (1210.3)</small>1. <em>Usklađenje s Ispravljačem. </em>Poduhovljujući um približava se prisutnosti Ispravljača do mjere koja je srazmjerna postignuću krugova.</p>
<p class="btn" id="U110_6_9"><small>110:6.9 (1210.4)</small>2. <em>Evolucija duše.</em> Pojava morontija duše ukazuje na opseg i dubinu ovladavanja krugovima.</p>
<p class="bts" id="U110_6_10"><small>110:6.10 (1210.5)</small>3. <em>Stvarnost ličnosti.</em> Stupanj stvarnosti čovjekovog jastva izravno je određen ovladavanjem krugova. Osobe postaju sve stvarnije kako se više uspinju od sedme prema prvoj razini smrtničkog postojanja.</p>
<p class="btn" id="U110_6_11"><small>110:6.11 (1210.6)</small>Napredujući krugovima, dijete materijalne evolucije odrasta u zrelo ljudsko biće besmrtne potencijalnosti. Sjenovita stvarnost embrionalne prirode osobe iz sedmog kruga ustupa mjesto jasnijoj manifestaciji morontijske prirode u nastajanju u građaninu lokalnog svemira.</p>
<p class="bts" id="U110_6_12"><small>110:6.12 (1210.7)</small>Iako je nemoguće precizno definirati sedam razina, ili psihičkih krugova, ljudskog rasta, dopušteno je predložiti minimalne i maksimalne granice ovih faza ostvarenja zrelosti:</p>
<p class="bts" id="U110_6_13"><small>110:6.13 (1210.8)</small><em>Sedmi krug.</em> U tu razinu ulaze ljudska bića koja razviju moć osobnog izbora, individualne odluke, moralne odgovornosti i sposobnosti za postizanje duhovne individualnosti. Ovo označava ujedinjenu funkciju sedam pomoćnih duhova uma pod vodstvom duha mudrosti, uključenje smrtnog stvorenja u krug utjecaja Duha Svetoga, i na Urantiji, prvo djelovanje Duha Istine, zajedno s primanjem Ispravljača Misli u smrtni um. Ulaskom u sedmi krug, smrtno biće doista postaje potencijalni državljanin lokalnog svemira.</p>
<p class="bts" id="U110_6_14"><small>110:6.14 (1210.9)</small><em>Treći krug.</em> Rad Ispravljača mnogo je učinkovitiji nakon što ljudski uzlaznik dosegne treći krug i primi osobnog serafinskog čuvara sudbine. Iako nema očigledne usklađenosti između djelovanja Ispravljača i serafinskog čuvara, ipak se može primijetiti nepogrešivo poboljšanje u svim fazama kozmičkog postignuća i duhovnog razvoja nakon što čovjek primi osobnog serafinskog pratitelja. Kada se dosegne treći krug, Ispravljač nastoji morontizirati ljudski um tijekom ostatka smrtničkog životnog vijeka, ovladati preostalim krugovima i postići završni stupanj božansko-ljudskog udruživanja prije nego što prirodna smrt razvrgne ovo jedinstveno partnerstvo.</p>
<p class="bts" id="U110_6_15"><small>110:6.15 (1210.10)</small><em>Prvi krug.</em> Ispravljač obično ne može izravno i neposredno razgovarati s vama sve dok ne postignete prvi i posljednji krug progresivnog smrtničkog postignuća. Ova razina predstavlja najvišu moguću realizaciju odnosa uma i Ispravljača u ljudskom iskustvu prije oslobađanja evoluirajuće morontija duše iz ruha materijalnog tijela. Što se tiče uma, emocija i kozmičkog uvida, ovo postignuće prvog psihičkog kruga je najbliži mogući pristup materijalnog uma i duha-Ispravljača u ljudskom iskustvu.</p>
<p class="btn" id="U110_6_16"><small>110:6.16 (1211.1)</small>Možda bi ove psihičke krugove smrtničkog napredovanja bilo bolje nazvati kozmičkim razinama – stvarnim poimanjem značenja i realizacijom vrijednosti progresivnog pristupa morontijskoj svijesti početnog odnosa evoluirajuće duše s javljajućim Vrhovnim Bićem. I upravo taj odnos čini zauvijek nemogućim potpuno objasniti značaj kozmičkih krugova materijalnom umu. Ova ostvarenja krugova samo su relativno povezana sa sviješću Boga. Osoba sedmog ili šestog kruga može biti gotovo jednako istinski bogoznajuća – svjesna svog sinovstva – kao osoba drugog ili prvog kruga, ali takva bića nižih krugova daleko su manje svjesna iskustvenog odnosa s Vrhovnim Bićem, svog državljanstva u svemiru. Postizanje ovih kozmičkih krugova postat će dio iskustva uzlaznih osoba na prebivališnim svjetovima ako ne uspiju ostvariti takvo postignuće prije prirodne smrti.</p>
<p class="btn" id="U110_6_17"><small>110:6.17 (1211.2)</small>Motivacija vjere čini iskustvenom potpunu spoznaju čovjekovog sinovstva s Bogom, ali <em>djelovanje</em>, izvršenje odluka, bitno je za evolucijsko postizanje svijesti o progresivnom srodstvu s <em>kozmičkom aktualnošću </em>Svevišnjeg Bića. Vjera preobražava potencijalnosti u aktualnosti u duhovnom svijetu, ali potencijalnosti postaju aktualnosti u konačnim domenama Vrhovnog samo putem i kroz realizaciju izbora-iskustva. Ali odabir vršenja volje Božje povezuje duhovnu vjeru s materijalnim odlukama u djelovanju ličnosti i tako osigurava božansko i duhovno uporište za učinkovitije funkcioniranje ljudske i materijalne poluge žudnje za Bogom. Takva mudra koordinacija materijalnih i duhovnih sila uvelike povećava i kozmičku spoznaju Svevišnjeg i morontijsko shvaćanje Rajskih Božanstava.</p>
<p class="btn" id="U110_6_18"><small>110:6.18 (1211.3)</small>Ovladavanje kozmičkim krugovima povezano je s kvantitativnim rastom morontija duše, shvaćanjem vrhovnih značenja. Ali kvalitativni status ove besmrtne duše <em>u potpunosti</em> ovisi o mjeri u kojoj živa vjera spoznaje Rajsko-potencijalnu činjenicu-vrijednost da je smrtni čovjek sin vječnog Boga. Tako osoba iz sedmog kruga prelazi na prebivališne svjetove kako bi postigla daljnju kvantitativnu realizaciju kozmičkog rasta baš kao i osoba iz drugog ili čak prvog kruga.</p>
<p class="btn" id="U110_6_19"><small>110:6.19 (1211.4)</small>Postoji samo neizravan odnos između postignuća kozmičkog kruga i stvarnog duhovnog religijskog iskustva; takva postignuća su recipročna i stoga obostrano korisna. Čisto duhovni razvoj ne mora biti značajnije povezan s planetarnim materijalnim prosperitetom, ali postignuće krugova uvijek povećava potencijal ljudskog uspjeha i smrtnog postignuća.</p>
<p class="bts" id="U110_6_20"><small>110:6.20 (1211.5)</small>Od sedmog do trećeg kruga događa se pojačano i ujedinjeno djelovanje sedam pomoćnih umnih duhova u zadatku odvikavanja smrtničkog uma od njegove ovisnosti o stvarnostima materijalnih životnih mehanizama u pripremi za pojačano uvođenje u morontijske razine iskustva. Od trećeg kruga nadalje postupno se smanjuje utjecaj pomoćnih duhova.</p>
<p class="btn" id="U110_6_21"><small>110:6.21 (1211.6)</small>Sedam krugova obuhvaćaju iskustvo smrtnika koje se u svom rasponu proteže od najviše posve životinjske razine do najniže stvarne kontaktne morontijske razine samosvijesti, što se sve odvija kao iskustvo ličnosti. Ovladavanje prvim kozmičkim krugom signalizira postizanje predmorontija smrtničke zrelosti i označava završetak zajedničke službe pomoćnih duhova uma kao isključivog utjecaja koji djeluje na um u ljudskoj ličnosti. Nakon prvog kruga, um postaje sve sličniji inteligenciji morontijskog stupnja evolucije, združenoj službi kozmičkog uma i obdarenosti Stvaralačkog Duha lokalnog svemira koja se odvija iznad umnih pomoćnika.</p>
<p class="btn" id="U110_6_22"><small>110:6.22 (1212.1)</small>Značajni događaji u individualnim karijerama Ispravljača su: prvo, kada se ljudski subjekt probije u treći psihički krug, što osigurava Promatračevo samodjelovanje i povećani raspon funkcija (pod uvjetom da unutarnji stanovnik nije bio već bio samodjelujući); zatim, kada ljudski partner postigne prvi psihički krug, što omogućuje njihovu uzajamnu komunikaciju, barem do nekog stupnja; i posljednji, kada dođe do konačne i vječne fuzije.</p>
<h2 id="U110_7_0">7. POSTIZANJE BESMRTNOSTI</h2>
<p class="btn" id="U110_7_1"><small>110:7.1 (1212.2)</small>Postizanje sedam kozmičkih krugova nije jednako fuziji s Ispravljačem. Mnogo je smrtnika koji žive na Urantiji koji su dosegli svoje krugove; ali spajanje ovisi o drugim većim i uzvišenijim duhovnim postignućima, o postizanju konačnog i potpunog usklađenja volje smrtnika s voljom Božjom koja se nalazi u Ispravljaču Misli.</p>
<p class="btn" id="U110_7_2"><small>110:7.2 (1212.3)</small>Kada ljudsko biće dovrši krugove kozmičkog postignuća, i nadalje, kada konačni odabir volje smrtnika dopusti Ispravljaču da dovrši povezanost ljudskog identiteta s morontijalnom dušom tijekom evolucijskog i fizičkog života, tada takve upotpunjene jedinke u sponi duše i Ispravljača svaka za sebe odlaze na prebivališne svjetove, a potom se izdaje nalog na Uversi koji omogućuje neposrednu fuziju Ispravljača i morontijalne duše. Ova fuzija tijekom fizičkog života trenutačno uništava materijalno tijelo; ljudska bića koja bi mogla svjedočiti takvom spektaklu samo bi vidjela kako se smrtnik prevodi ili nestaje "u vatrenim kolima."</p>
<p class="bts" id="U110_7_3"><small>110:7.3 (1212.4)</small>Većina Ispravljača koji su preveli svoje subjekte s Urantije bili su vrlo iskusni i prema arhivama imali bogato iskustvo prebivanja u brojnim smrtnicima drugih planeta. Zapamtite, Ispravljači stječu dragocjeno unutarnje iskustvo na posudbenim planetima; iz toga ne slijedi da Ispravljači stječu iskustvo za napredni rad samo u onim smrtnim subjektima koji ne uspiju preživjeti.</p>
<p class="btn" id="U110_7_4"><small>110:7.4 (1212.5)</small>Nakon fuzije sa smrtnim bićem, Ispravljači dijele vašu sudbinu i iskustvo; <em>oni su vi.</em> Nakon spajanja besmrtne morontijske duše i pridruženog Ispravljača, sva iskustva i sve vrijednosti jednog konačno postaju vlasništvo drugoga, tako da su njih dva zapravo jedan entitet. U izvjesnom smislu, ovo novo biće ima vječnu prošlost kao i vječnu budućnost. Sve što je nekoć bilo ljudsko u preživjeloj duši i sve što je bilo iskustveno božansko u Ispravljaču sada postaje stvarni posjed nove i vječno uspinjuće kozmičke ličnosti. Ali na svakoj razini svemira Ispravljač može obdariti ovo novo stvorenje samo onim atributima koji su značajni i vrijedni na toj razini. Apsolutna <em>jednina</em> s božanskim Nadzornikom, potpuno iscrpljenje obdarenosti Ispravljača, može se postići samo u vječnosti nakon konačnog postignuća Oca Svih koji je Otac duhova i vječni izvor ovih božanskih darova.</p>
<p class="bts" id="U110_7_5"><small>110:7.5 (1212.6)</small>Kada se duša u razvoju i božanski Ispravljač konačno i zauvijek spoje, svaki dobiva sve iskustvene kvalitete drugoga. Ova koordinirana ličnost posjeduje sva iskustvena sjećanja opstanka koja je nekoć imao predački smrtnički um i koja su zatim boravila u morontijskoj duši, a uz to ovaj potencijalni finalista obuhvaća svu iskustvenu memoriju Ispravljača kroz smrtnička obitavanja svih vremena. Ali bit će potrebna vječnost budućnosti da bi Ispravljač ikada u potpunosti obdario pridruženu ličnost značenjima i vrijednostima koje božanski Nadzornik nosi iz vječnosti prošlosti.</p>
<p class="btn" id="U110_7_6"><small>110:7.6 (1213.1)</small>Ali kod velike većine smrtnika Urantije Ispravljač mora strpljivo čekati dolazak oslobađanja smrti; mora čekati oslobađanje javljajuće duše od gotovo potpune dominacije energetskih obrazaca i kemijskih sila svojstvenih vašem materijalnom poretku postojanja. Glavna poteškoća koju doživljavate u kontaktu sa svojim Ispravljačima sastoji se od ove inherentne materijalne prirode. Mali je broj smrtnika koji su pravi mislioci; vi duhovno ne razvijate i ne disciplinirate svoje umove do točke koja pogoduje spajanju s božanskim Ispravljačima. Uho ljudskog uma gotovo je gluho na duhovne molbe koje Ispravljač prevodi iz mnogostrukih poruka univerzalnih emitiranja ljubavi koje šalje Otac milosrđa. Ispravljaču je gotovo nemoguće registrirati ova nadahnuća duha u životinjskom umu kojim u potpunosti dominiraju kemijske i električne sile svojstvene vašoj fizičkoj prirodi.</p>
<p class="btn" id="U110_7_7"><small>110:7.7 (1213.2)</small>Ispravljači se raduju uspostavljanju kontakta sa smrtnim umom; ali moraju biti strpljivi kroz duge godine tihog boravka tijekom kojeg nisu u stanju probiti životinjski otpor i s vama izravno komunicirati. Što se Misaoni Ispravljači više uspinju na ljestvici služenja, oni postaju sve učinkovitiji. Ali u tijelu vas ne mogu pozdraviti s tom punom, suosjećajnom i izražajnom privrženošću koju će vam pokazati kada svojim umom razaznate njihov un na prebivališnim svjetovima.</p>
<p class="btn" id="U110_7_8"><small>110:7.8 (1213.3)</small>Tijekom smrtnog života materijalno tijelo i um odvajaju vas od vašeg Ispravljača i sprječavaju slobodnu komunikaciju; nakon smrti, nakon vječne fuzije, vi i Ispravljač ste jedno – više niste prepoznatljivi kao odvojena bića – i stoga nema potrebe za komunikacijom kako je vi razumijete.</p>
<p class="bts" id="U110_7_9"><small>110:7.9 (1213.4)</small>Dok je glas Ispravljača uvijek u vama, većina vas ga rijetko čuje tijekom života. Ljudska bića ispod trećeg i drugog kruga postignuća rijetko čuju Ispravljačev izravan glas osim u trenucima vrhunske želje, u vrhunskoj situaciji i nakon vrhovne odluke.</p>
<p class="btl" id="U110_7_10"><small>110:7.10 (1213.5)</small>Tijekom uspostavljanja i prekidanja kontakta između smrtničkog uma rezerviste sudbine i planetarnih nadzornika, ponekad je unutarnji Ispravljač pozicioniran tako da postaje moguće prenijeti poruku smrtnom partneru. Na Urantiji je nedavno jedna takva poruka samodjelujućeg Ispravljača prenesena njegovom ljudskom partneru, članu rezervnog zbora sudbine. Ova poruka ovako započinje: "A sada, dok ne želim izložiti riziku i opasnosti ljudskog podanika koji je predmet moje brižne odanosti i bez namjere da pretjerano kažnjavam ili obeshrabrim, molim vas da mu prenesete ovu molbu." Zatim je uslijedila predivno dirljiva i lijepa opomena. Između ostalog, Ispravljač je molio “da mi vjernije pruži svoju iskrenu suradnju, da radosnije podnosi zadatke moje postavke, da vjernije provede program mojih aranžmana, da strpljivije prolazi kroz kušnje koje za njega odabirem, da ustrajnije i veselije korača stazom moga izbora, da poniznije primi zasluge koje prima kao rezultat mojih neprestanih nastojanja – prenesi ovu opomenu čovjeku u kojemu boravim. Njemu poklanjam vrhunsku odanost i naklonost božanskog duha. I dalje reci mom voljenom podaniku da ću djelovati s mudrošću i snagom do samog kraja, do završetka posljednje zemaljske borbe; ostat ću vjeran povjerenju njegove ličnosti. I potičem ga na opstanak, da me ne razočara, da me ne liši nagrade za moju strpljivu i intenzivnu borbu. O ljudskoj volji ovisi naše postizanje ličnosti. Krug za krugom strpljivo sam uzdizao ovaj ljudski um i svjedočim da imam odobravanje svojih nadzornih. Krug za krugom prolazim svoje ispite. Sa zadovoljstvom i bez bojazni čekam prozivku sudbine; spreman sam sve predati sudovima Starih Dana.”</p>
<p class="btl" id="U110_7_11"><small>110:7.11 (1214.1)</small>[Predstavio Osamljeni Glasnik iz Orvontona.]</p>
</body>
</html>
