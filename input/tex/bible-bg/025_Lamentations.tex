\begin{document}

\title{Плач Еремиев}


\chapter{1}

\par 1 Как седи усамотен градът, който е бил многолюден! Стана като вдовица великата между народите столица! Оная, която беше княгиня между областите, стана поданица!
\par 2 Непрестанно плаче нощем, и сълзите й са по бузите й; Между всичките й любовници няма кой да я утешава; Всичките й приятели й изневериха; станаха й неприятели.
\par 3 Юда отиде в плен от притеснение и тежко робуване; Живее между езичниците, не намира покой; Всичките му гонители стигнаха го всред теснините му.
\par 4 Тъжат сионските пътници, защото никой не иде на определените празници; Всичките му порти са пусти; свещениците му въздишат; Девиците му са наскърбени; и сам той е в горест.
\par 5 Противниците му взеха връх; неприятелите му благоденствуват; Защото Господ го наскърби поради многото му беззакония; Младенците му отидоха в плен пред противника.
\par 6 И изгуби се от Сионовата дъщеря всичкото й великолепие; Първенците й станаха като елени, които не намират пасбище, И отиват безсилни пред гонещия ги.
\par 7 В дните на скръбта си и на скитанията си Ерусалим си спомни Всичките желателни неща, които имаше от древни времена, Сега, когато са паднали людете му в ръката на противника, и никой не му помага; Противниците го видяха, засмяха се поради опустошението му.
\par 8 Тежко съгреши Ерусалимската дъщеря, Затова се отмахна като нечисто нещо; Всички, които бяха я почитали, презряха я, защото видяха голотата й; А тя въздиша и обръща гърба си.
\par 9 Нечистотата й беше в полите й; не бе помислила за сетнината си! Затова, чудно се е смирила; няма кой да я утешава; Виж, Господи, скръбта ми, вика тя, защото неприятелят се възвеличи!
\par 10 Противникът е прострял ръката си върху всичките й желателни неща; Защото тя видя, че в светилището й влязоха езичниците, За които си заповядал да не влизат в Твоето събрание.
\par 11 Всичките й люде въздишат и искат хляб; Дадоха желателните си неща за храна, за да се възобнови животът им; Виж, Господи и погледни; защото станах унижена.
\par 12 Немарите ли, всички вие, които заминавате по пътя? Погледнете и вижте, има ли страдание като страданието, което падна на мене, Когото Господ оскърби в деня на пламенния Си гняв.
\par 13 От свише Той прати огън в костите ми, който ги облада; Простря примка за нозете ми; върна ме назад; Направи ме пуста и слаба цял ден.
\par 14 Нечестията ми бидоха стегнати върху мене като хомот от ръката Му; Те се сплетоха, стигнаха до врата ми; Той направи да намалее силата ми; Господ ме предаде в ръцете на ония, срещу които не мога да стоя.
\par 15 Господ презря всичките силни мъже всред мене; Свика против мене събор, за да смаже младежите ми; Господ стъпка като в лин девицата, Юдовата дъщеря.
\par 16 Затова аз плача; окото ми, окото ми излива вода, Защото се отдалечи от мене утешителят, който би възобновил живота ми; Чадата ми погинаха, защото надделя неприятелят.
\par 17 Сион простира ръцете си, но няма кой да го утеши; Господ заповяда за Якова, щото окръжаващите го да му станат противници; Ерусалим стана между тях като нечисто нещо.
\par 18 Праведен е Господ, защото въстанах против заповедите Му; Слушайте, моля, всички племена, и вижте скръбта ми; Девиците ми и младежите ми отидоха в плен.
\par 19 Повиках любовниците си, но те ме излъгаха; Свещениците ми и старейшините ми издъхнаха в града, Когато си търсеха храна, за да се възобнови животът им.
\par 20 Виж, Господи, защото съм в утеснение; червата ми се смущават; Сърцето ми от дън се свива, защото зле се разбунтувах против тебе; Навън обезчади нож; у дома като че ли смърт владее.
\par 21 Чуха, че съм въздишала; няма кой да ме утеши; Всичките ми неприятели чуха за злощастието ми, и се радваха, че си сторил това; Обаче, Ти ще докараш възгласения от Тебе ден, когато и те ще станат като мене.
\par 22 Нека дойде пред Тебе всичкото им нечестие; И стори на тях както стори на мене поради всичките ми престъпления; Защото много са въздишките ми, и сърцето ми чезне.

\chapter{2}

\par 1 Как покри Господ с облак Сионовата дъщеря в гнева Си, Хвърли от небето долу на земята великолепието на Израиля, И в деня на гнева Си не си спомни за подножието Си!
\par 2 Господ изтреби всичките Яковови жилища, и не пожали; Събори в гнева Си укрепленията на Юдовата дъщеря; събори ги до земята; Оскверни царството и първенците му.
\par 3 В разпаления Си гняв строши всеки Израилев рог; Оттегли десницата Си от да е срещу неприятеля; И като пламенен огън, който пояжда всичко наоколо, изгори Якова.
\par 4 Запъна лъка Си като враг; усили десницата Си като противник; И изби всичко приятно на окото; Върху шатъра на Сионовата дъщеря изля яростта Си като огън.
\par 5 Господ стана като неприятел; изтреби Израиля; Изтреби всичките му палати; съсипа крепостите му; И увеличи на Юдовата дъщеря плача и риданието.
\par 6 Той усилено събори шатъра му като колиба в градина; съсипа мястото на събранието му; Господ направи да се забрави в Сион определен празник и събота, И в пламенния Си гняв отхвърли цар и свещеник.
\par 7 Господ отхвърли олтара Си, погнуси се от светилището Си; Предаде стените на сионските палати в ръката на неприятелите, Които подигнаха шум в дома Господен като в празничен ден.
\par 8 Господ намисли да съсипе стената на сионовата дъщеря; Опна връвта; не оттегли ръката Си от да изтреби; И направи да жалее предстението и стената; те изнемогнаха заедно.
\par 9 Портите й затънаха в земята; Той сломи и строши лостовете й; Царят й и първенците й са между езичниците, дето законът го няма; И пророците й не получават видение от Господа.
\par 10 Старейшините на сионовата дъщеря седят наземи и мълчат; Хвърлиха пръст на главите си; препасаха се във вретища; Ерусалимските девици навеждат главите си до земята.
\par 11 Очите ми изнемощяха от сълзи; червата ми се смущават; Дробът ми се изсипа на земята поради разрушението на дъщерята на людете ми, Понеже младенците и бозайничетата примират по улиците на града.
\par 12 Думат на майките си: Где има жито и вино? Когато примират като смъртно ранени по градските улици, Когато предават дух в пазухата на майките си.
\par 13 Какво да ти заявя? Какво сравнение да ти представя, ерусалимска дъщерьо? Кому да те оприлича, за да те утеша, девице сионова дъщерьо! Защото разорението ти е голямо като морето; кой може да те изцели?
\par 14 Пророците ти видяха за тебе суетни и глупави видения, И не откриха беззаконието ти, за да те върнат от плен, Но видяха за тебе лъжливо наложени и прелъстителни пророчества.
\par 15 Всички, които заминават в пътя, изпляскват с ръце против тебе, Подсвиркват, и кимват с главите си поради ерусалимската дъщеря, и казват: Това ли е градът, който наричаха Съвършенство на Красотата, и, Града, за който цял свят се радва?
\par 16 Всичките ти неприятели широко отвориха против тебе устата си; Подсвиркват, скърцат със зъбите си, и казват: Погълнахме я; Наистина това е денят, който очаквахме; намерихме го, видяхме го.
\par 17 Господ извърши онова, което беше намислил; изпълни словото, което беше изрекъл от древни дни; Разори без да пожали, развесели над тебе неприятеля, Възвиси рога на противниците ти.
\par 18 Сърцето им извика към Господа, като казва: Стено на сионовата дъщеря, проливай, като поток, сълзи денем и нощем; Не си давай почивка; за да не изсъхва зеницата на окото ти.
\par 19 Стани, извикай нощем при първото поставяне на стражите; Излей сърцето си като вода пред лицето на Господа; Издигни към Него ръцете си за живота на младенците си, Които примират от глад край всичките улици.
\par 20 Виж, Господи, гледай на кого си направил това! Да ядат ли жените рожбата си, младенците на обятията си? Да бъдат ли убити в светилището Господно свещеник и пророк?
\par 21 Дете и старец лежат на земята по пътищата; Девиците ми и младежите ми паднаха от нож; Избил си ги в деня на гнева Си; изклал си без да пожалиш.
\par 22 Призвал си отвред ужасителите ми като в ден на определен празник; И никой не се отърва нито остана в деня на гнева Господен; Ония, които съм носила в обятия и отхранила, неприятелят ми ги довърши.

\chapter{3}

\par 1 Аз съм човек, който видях скръб от тоягата на Неговия гняв.
\par 2 Той ме е водил и завел в тъмнина, а не във виделина.
\par 3 Навярно против мене обръща повторно ръката Си всеки ден.
\par 4 Застари месата ми и кожата ми; строши костите ми.
\par 5 Издигна против мене укрепления; и окръжи ме с горест и труд.
\par 6 Тури ме да седна в тъмнина като отдавна умрелите.
\par 7 Обгради ме, та да не мога да изляза; отегчи веригите ми.
\par 8 Още и когато викам и ридая, Той отблъсва молитвата ми.
\par 9 Огради с дялани камъни пътищата ми; изкриви пътеките ми.
\par 10 Стана ми като мечка в засада, като лъв в скришни места.
\par 11 Отби настрана пътищата ми, и ме разкъса; направи ме пуст.
\par 12 Запъна лъка Си, и ме постави като прицел на стрела.
\par 13 Заби в бъбреците ми стрелите на тула Си.
\par 14 Станах за присмех на всичките си люде, и за песен на тях цял ден.
\par 15 Насити ме с горчивини, опи ме с пелин.
\par 16 При това, счупи зъбите ми с камъчета; покри ме с пепел.
\par 17 Отблъснал си душата ми далеч от мира; забравих благоденствието.
\par 18 И рекох: Погина увереността ми и надеждата ми като отдалечена от Господа.
\par 19 Помни скръбта ми и изпъждането ми, пелина и жлъчката.
\par 20 Душата ми, като ги помни непрестанно, се е дълбоко смирила.
\par 21 Обаче това си наумявам, поради което имам и надежда;
\par 22 Че по милост Господна ние не се довършихме, понеже не чезнат щедростите Му.
\par 23 Те се подновяват всяка заран; голяма е Твоята вярност.
\par 24 Господ е дял мой, казва душата ми; Затова, ще се надявам на Него.
\par 25 Благ е Господ към ония, които го чакат, към душата, която го търси.
\par 26 Добро е да се надява някой и тихо да очаква спасението то Господа.
\par 27 Добро е за човека да носи хомот в младостта си.
\par 28 Нека седи насаме и мълчи, когато Господ му го наложи.
\par 29 Нека тури устата си в пръстта негли има още надежда.
\par 30 Нека подаде бузата си на онзи, който го бие; нека се насити с укор.
\par 31 Защото Господ не отхвърля до века.
\par 32 Понеже, ако и да наскърби, Той пак ще и да се съжали според многото Си милости.
\par 33 Защото не оскърбява нито огорчава от сърце човешките чада.
\par 34 Да се тъпчат под нозе всичките затворници на света,
\par 35 Да се извраща съда на човека пред лицето на Всевишния,
\par 36 Да се онеправдава човека в делото му, - Господ не одобрява това.
\par 37 Кой ще е онзи, който казва нещо, и то става, без да го е заповядал Господ?
\par 38 Из устата на Всевишния не излизат ли и злото и доброто?
\par 39 Защо би пороптал жив човек, всеки за наказанието на греховете си?
\par 40 Нека издирим и изпитаме пътищата си, и нека се върнем при Господа.
\par 41 Нека издигнем сърцата си и ръцете си към Бога, който е на небесата, и нека речем:
\par 42 Съгрешихме и отстъпихме; Ти не си ни простил.
\par 43 Покрил си се с гняв и гонил си ни, убил си без да пощадиш.
\par 44 Покрил си се с облак, за да не премине молитвата ни.
\par 45 Направил си ни като помия и смет всред племената.
\par 46 Всичките ни неприятели отвориха широко устата си против нас.
\par 47 Страх и пропастта ни налетяха, запустение и разорение.
\par 48 Водни потоци излива окото ми поради разорението на дъщерята на людете ми.
\par 49 Окото ми пролива сълзи и не престава, защото няма отрада.
\par 50 Докато не се наведе Господ и не погледне от небесата.
\par 51 Окото ми прави душата ми да ме боли поради всичките дъщери на града ми.
\par 52 Ония, които ми са неприятели без причина, ме гонят непрестанно като птиче.
\par 53 Отнеха живота ми в тъмницата, и хвърлиха камък върху мене.
\par 54 Води стигнаха над главата ми; рекох: Свърших се.
\par 55 Призовах името Ти, Господи, от най-дълбоката тъмница.
\par 56 Ти чу гласа ми; не затваряй ухото Си за въздишането ми, за вопъла ми;
\par 57 Приближил си се в деня, когато Те призовах; рекъл си: Не бой се.
\par 58 Застъпил си се Господи, за делото на душата ми; изкупил си живота ми.
\par 59 Видял си, Господи, онеправданието ми; отсъди делото ми.
\par 60 Видял си всичките им отмъщения и всичките им замисли против мене.
\par 61 Ти си чул, Господи, укоряването им и всичките им замисли против мене,
\par 62 Думите на ония, които се подигат против мене, и кроежите им против мене цял ден.
\par 63 Виж, кога седят и кога стават аз им съм песен.
\par 64 Ще им въздадеш, Господи, въздаяние според делата на ръцете им;
\par 65 Ще им дадеш, като клетвата Си върху тях, окаменено сърце;
\par 66 Ще ги прогониш с гняв, и ще ги изтребиш изпод небесата Господни.

\chapter{4}

\par 1 Как почерня златото! Измени се най-чистото злато! Камъните на светилището са пръснати край всичките улици,
\par 2 Драгоценните синове на Сион, равноценни с чисто злато, Как се считат за глинени съдове, дело на грънчарска ръка!
\par 3 Даже чакалите подават съсци и кърмят малките си; А дъщерята на людете ми се ожесточи като камилоптиците в пустинята;
\par 4 Защото езикът на бозайничето се залепя на небцето му от жажда; Децата искат хляб, но няма кой да им отчупи.
\par 5 Ония, които ядяха отбрани ястия, лежат небрежни в улиците; Възпитаните в мораво прегръщат бунището.
\par 6 Защото наказанието за беззаконието на дъщерята на людете ми стана по-голямо от наказанието за греха на Содом, Който биде съсипан в един миг, без да са го барали човешки ръце.
\par 7 Благородните й бяха по-чисти от сняг, по-бели от мляко, Снагата им по-червена от рубини, блестяха като сапфир;
\par 8 А сега лицето им е по-черно от сажди; не се познават по улиците! Кожата им залепна за костите им, изсъхна, стана като дърво.
\par 9 По-щастливи бяха убитите от меч, нежели умъртвените от глад; Защото тия чезнат, прободени, от липса на полските произведения.
\par 10 Ръцете на милозливите жени свариха чадата им; Те им станаха храна при разорението на дъщерята на людете ми,
\par 11 Господ извърши възнамереното от Него в яростта Му, изля пламенния Си гняв, Запали огън в Сион, който изпояде основите му.
\par 12 Земните царе не вярваха, нито живущите по целия свят, Че щеше да влезе противник и неприятел в ерусалимските порти.
\par 13 А това стана поради греховете на пророците му и поради беззаконията на свещениците му, Които проливаха кръвта на праведните всред него.
\par 14 Те се скитаха като слепи по улиците, оскверниха се с кръв, Тъй щото човеците не можаха да се допират до дрехите им.
\par 15 Отстъпете, вие нечисти, викаха към тях; отстъпете, отстъпете, не се допирайте до нас; А когато те бягаха и се скитаха, говореше се между народите: Няма да пришелствуват вече с нас.
\par 16 Гневът на Господа ги разпръсна; Той не ще вече да гледа на тях; Свещеническо лице не почетоха, за старци не се смилиха.
\par 17 И до сега очите ни се изнуряват от чакане суетната за нас помощ; Ожидахме народ, който не можеше да спасява.
\par 18 Причакват стъпките ни, така че да не можем да ходим по улиците си; Приближи се краят ни; дните ни се изпълниха; да! краят ни дойде.
\par 19 Ония, които ни гонеха, станаха по-леки от небесните орли; Гониха ни по планините, причакваха ни в пустинята.
\par 20 Помазаникът Господен, дишането на ноздрите ни, Тоя, под чиято сянка казвахме, че ще живеем между народите, се хвана в техните ями.
\par 21 Радвай се и весели се, дъщерьо едомска, която живееш в земята Уз! Обаче и до тебе ще дойде чашата; ще се опиеш, и ще се заголиш.
\par 22 Свърши се наказанието за беззаконието ти, дъщерьо Сионова; Той няма вече да те закара в плен; Но ще накаже твоето беззаконие, дъщерьо едомска, ще открие съгрешенията ти.

\chapter{5}

\par 1 Спомни си, Господи, какво ни стана; Погледни и виж как ни укоряват.
\par 2 Наследството ни мина на чужденци, Къщите ни на странни.
\par 3 Останахме сирачета без баща; Майките ни са като вдовици.
\par 4 Водата си пихме със сребро, Дървата ни идат с пари.
\par 5 Нашите гонители са на вратовете ни; Трудим се, и почивка нямаме.
\par 6 Простряхме ръка към египтяните И към асирийците, за да се наситим с хляб.
\par 7 Бащите ни съгрешиха, и няма ги; И ние носим техните беззакония.
\par 8 Слуги господаруват над нас, И няма кой да ни избави от ръката им.
\par 9 Добиваме хляба си с опасност за живота си Поради меча, който ограбва в пустинята.
\par 10 Кожата ни почервеня като пещ Поради върлуването на глада.
\par 11 Изнасилваха жените в Сион, Девиците в Юдовите градове.
\par 12 Чрез техните ръце биваха обесени първенците, Старейшините не се почитаха.
\par 13 Младежите носеха воденични камъни, И децата падаха под товара на дървата.
\par 14 Старейшините не седят вече на портите; Младежите изоставиха песните си.
\par 15 Престана радостта на сърцето ни; Хорото ни се обърна на жалеене.
\par 16 Венецът падна от главата ни; Горко ни! защото сме съгрешили.
\par 17 Затова чезне сърцето ни. Затова причерня на очите ни.
\par 18 Поради запустяването на Сионския хълм Лисиците ходят по него.
\par 19 Ти, Господи, седиш като Цар до века; Престолът Ти е из род в род.
\par 20 Защо ни забравяш за винаги, И ни оставяш за толкоз дълго време?
\par 21 Възвърни ни, Господи, към Себе Си, и ще се възвърнем; Обнови дните ни както изпърво, -
\par 22 Ако не си ни отхвърлил съвсем, И не си се разгневил твърде много против нас.

\end{document}