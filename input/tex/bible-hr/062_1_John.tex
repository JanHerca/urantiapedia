\begin{document}

\title{1 Ivanova}


\chapter{1}

\par 1 Što bijaše od početka, što smo čuli, što smo vidjeli očima svojim, što razmotrismo i ruke naše opipaše o Riječi, Životu - 
\par 2 da, Život se očitova, i vidjeli smo i svjedočimo, i navješćujemo vam Život vječni, koji bijaše kod Oca i očitova se nama - 
\par 3 što smo vidjeli i čuli, navješćujemo i vama da i vi imate zajedništvo s nama. A naše je zajedništvo s Ocem i sa Sinom njegovim Isusom Kristom. 
\par 4 I to vam pišemo da radost naša bude potpuna. 
\par 5 A ovo je navještaj koji smo čuli od njega i navješćujemo vama: Bog je svjetlost i tame u njemu nema nikakve! 
\par 6 Reknemo li da imamo zajedništvo s njim, a u tami hodimo, lažemo i ne činimo istine. 
\par 7 Ako u svjetlosti hodimo, kao što je on u svjetlosti, imamo zajedništvo jedni s drugima i krv Isusa, Sina njegova, čisti nas od svakoga grijeha. 
\par 8 Reknemo li da grijeha nemamo, sami sebe varamo i istine nema u nama. 
\par 9 Ako priznamo grijehe svoje, vjeran je on i pravedan: otpustit će nam grijehe i očistiti nas od svake nepravde. 
\par 10 Reknemo li da nismo zgriješili, pravimo ga lašcem i riječi njegove nema u nama. 


\chapter{2}

\par 1 Dječice moja, ovo vam pišem da ne griješite. Ako tko i sagriješi, zagovornika imamo kod Oca - Isusa Krista, Pravednika. 
\par 2 On je pomirnica za grijeha naše, i ne samo naše, nego i svega svijeta. 
\par 3 I po ovom znamo da ga poznajemo: ako zapovijedi njegove čuvamo. 
\par 4 Tko veli: "Poznajem ga", a zapovijedi njegovih ne čuva, lažac je, u njemu nema istine. 
\par 5 A tko čuva riječ njegovu, u njemu je zaista savršena ljubav Božja. Po tom znamo da smo u njemu. 
\par 6 Tko veli da u njemu ostaje, valja mu ići putom kojim je on hodio. 
\par 7 Ljubljeni, pišem vam ne novu zapovijed, nego staru zapovijed, koju ste imali od početka. Ta stara zapovijed jest riječ koju ste čuli. 
\par 8 A opet, novu vam zapovijed pišem - obistinjuje se u njemu i vama - jer tama prolazi, svjetlost istinita već svijetli. 
\par 9 Tko veli da je u svjetlosti, a mrzi brata svojega, u tami je sve do sada. 
\par 10 Tko ljubi brata svojega, u svjetlosti ostaje i sablazni u njemu nema. 
\par 11 A tko mrzi brata svojega, u tami je, u tami hodi i ne zna kamo ide jer mu tama zaslijepi oči. 
\par 12 Pišem vama, dječice, jer su vam grijesi oprošteni po njegovu imenu. 
\par 13 Pišem vama, oci, jer upoznaste onoga koji je od početka. Pišem vama, mladići, jer ste pobijedili Zloga. 
\par 14 Napisah vama, djeco, jer upoznaste Oca. Napisah vama, oci, jer upoznaste onoga koji je od početka. Napisah vama, mladići, jer ste jaki i riječ Božja u vama ostaje i pobijedili ste Zloga. 
\par 15 Ne ljubite svijeta ni što je u svijetu. Ako tko ljubi svijet, nema u njemu ljubavi Očeve. 
\par 16 Jer što je god svjetovno - požuda tijela, i požuda očiju, i oholost života - nije od Oca, nego od svijeta. 
\par 17 Svijet prolazi i požuda njegova, a tko čini volju Božju, ostaje dovijeka. 
\par 18 Djeco, posljednji je čas! I, kako ste čuli, dolazi Antikrist. I sad su se već mnogi antikristi pojavili. Odatle znamo da je posljednji čas. 
\par 19 Od nas iziđoše, ali ne bijahu od nas. Jer kad bi bili od nas, ostali bi s nama; ali neka se očituje da nisu od nas. 
\par 20 A vi imate Pomazanje od Svetoga, i znanje svi imate. 
\par 21 Ne pisah vam zato što ne biste znali istine, nego jer je znate i jer znate da nikakva laž nije od istine. 
\par 22 Tko je lažac, ako ne onaj koji tvrdi da Isus nije Krist? Antikrist je onaj 
\par 23 tko niječe Oca i Sina. Svaki koji niječe Sina, nema ni Oca, a tko priznaje Sina, ima i Oca. 
\par 24 A vi - što čuste od početka, u vama nek ostane. Ako u vama ostane što čuste od početka, i vi ćete ostati u Sinu i Ocu. 
\par 25 A ovo je obećanje koje nam on obeća: život vječni. 
\par 26 Ovo vam napisah o onima koji vas zavode. 
\par 27 A vi - Pomazanje koje primiste od njega u vama ostaje i ne treba da vas itko poučava. Nego njegovo vas Pomazanje uči o svemu, a istinito je i nije laž, pa kao što vas je ono naučilo, ostanite u Njemu. 
\par 28 I sada, dječice, ostanite u njemu da budemo puni pouzdanja kad se pojavi te se ne postidimo pred njim o njegovu dolasku. 
\par 29 Ako znate da je on Pravednik, znate i da je svaki koji čini pravdu od njega rođen. 


\chapter{3}

\par 1 Gledajte  koliku nam je ljubav darovao Otac: djeca se Božja zovemo, i jesmo. A svijet nas ne poznaje zato što ne poznaje njega. 
\par 2 Ljubljeni, sad smo djeca Božja i još se ne očitova što ćemo biti. Znamo: kad se očituje, bit ćemo njemu slični, jer vidjet ćemo ga kao što jest. 
\par 3 I tko god ima tu nadu u njemu, čisti se kao što je on čist. 
\par 4 Tko god čini grijeh, čini i bezakonje; ta grijeh je bezakonje. 
\par 5 I znate: on se pojavi da odnese grijehe i grijeha nema u njemu. 
\par 6 Tko god u njemu ostaje, ne griješi. Tko god griješi, nije ga vidio nit upoznao. 
\par 7 Dječice, nitko neka vas ne zavede! Tko čini pravdu, pravedan je kao što je On pravedan. 
\par 8 Tko čini grijeh, od đavla je jer đavao griješi od početka. Zato se pojavi Sin Božji: da razori djela đavolska. 
\par 9 Tko god je rođen od Boga, ne čini grijeha jer njegovo sjeme ostaje u njemu; ne može griješiti jer je rođen od Boga. 
\par 10 Po ovom se raspoznaju djeca Božja i djeca đavolska: tko god ne čini pravde i tko ne ljubi brata, nije od Boga. 
\par 11 Jer ovo je navještaj koji čuste od početka: da ljubimo jedni druge. 
\par 12 Ne kao Kajin, koji bijaše od Zloga i ubi brata svog. A zašto ga ubi? Jer mu djela bijahu zla, a bratova pravedna. 
\par 13 Ne čudite se, braćo ako vas svijet mrzi. 
\par 14 Mi znamo da smo iz smrti prešli u život jer ljubimo braću; tko ne ljubi, ostaje u smrti. 
\par 15 Tko god mrzi brata svoga, ubojica je. A znate da nijedan ubojica nema u sebi trajnoga, vječnoga života. 
\par 16 Po ovom smo upoznali Ljubav: on je za nas položio život svoj. I mi smo dužni živote položiti za braću. 
\par 17 Tko ima dobra ovoga svijeta i vidi brata svoga u potrebi pa zatvori pred njim srce - kako ljubav Božja ostaje u njemu? 
\par 18 Dječice, ne ljubimo riječju i jezikom, već djelom i istinom. 
\par 19 Po tom ćemo znati da smo od istine. I umirit ćemo pred njim srce svoje 
\par 20 ako nas ono bilo u čem osuđuje. Jer Bog je veći od našega srca i znade sve. 
\par 21 Ljubljeni, ako nas srce ne osuđuje, možemo zaufano k Bogu. 
\par 22 I što god ištemo, primamo od njega jer zapovijedi njegove čuvamo i činimo što je njemu drago. 
\par 23 I ovo je zapovijed njegova: da vjerujemo u ime Sina njegova Isusa Krista i da ljubimo jedni druge kao što nam je dao zapovijed. 
\par 24 I tko čuva zapovijedi njegove, u njemu ostaje, i On u njemu. I po ovom znamo da on ostaje u nama: po Duhu kojeg nam je dao. 


\chapter{4}

\par 1 Ljubljeni,  ne vjerujte svakom duhu, nego provjeravajte duhove jesu li od Boga, jer su mnogi lažni proroci izišli u svijet. 
\par 2 Po ovom prepoznajete Duha Božjega: svaki duh koji ispovijeda da je Isus Krist došao u tijelu, od Boga je. 
\par 3 A nijedan duh koji ne ispovijeda takva Isusa, nije od Boga: on je Antikristov, a za nj ste čuli da dolazi i sad je već na svijetu. 
\par 4 Vi ste, dječice, od Boga i pobijedili ste ih jer je moćniji Onaj koji je u vama nego onaj koji je u svijetu. 
\par 5 Oni su od svijeta, zato iz svijeta govore i svijet ih sluša. 
\par 6 Mi smo od Boga. Tko poznaje Boga, nas sluša, a tko nije od Boga, ne sluša nas. Po tom prepoznajemo Duha istine i duha zablude. 
\par 7 Ljubljeni, ljubimo jedni druge jer ljubav je od Boga; i svaki koji ljubi, od Boga je rođen i poznaje Boga. 
\par 8 Tko ne ljubi, ne upozna Boga jer Bog je ljubav. 
\par 9 U ovom se očitova ljubav Božja u nama: Bog Sina svoga jedinorođenoga posla u svijet da živimo po njemu. 
\par 10 U ovom je ljubav: ne da smo mi ljubili Boga, nego - on je ljubio nas i poslao Sina svoga kao pomirnicu za grijehe naše. 
\par 11 Ljubljeni, ako je Bog tako ljubio nas, i mi smo dužni ljubiti jedni druge. 
\par 12 Boga nitko nikada ne vidje. Ako ljubimo jedni druge, Bog ostaje u nama, i ljubav je njegova u nama savršena. 
\par 13 Po ovom znamo da ostajemo u njemu i on u nama: od Duha nam je svoga dao. 
\par 14 I mi smo vidjeli i svjedočimo da je Otac poslao Sina kao Spasitelja svijeta. 
\par 15 Tko ispovijeda da je Isus Sin Božji, Bog ostaje u njemu, i on u Bogu. 
\par 16 I mi smo upoznali ljubav koju Bog ima prema nama i povjerovali joj. Bog je ljubav i tko ostaje u ljubavi, u Bogu ostaje, i Bog u njemu. 
\par 17 U ovom je savršenstvo naše uzajamne ljubavi: imamo pouzdanje na Sudnji dan jer kakav je on, takvi smo i mi u ovom svijetu. 
\par 18 Straha u ljubavi nema, nego savršena ljubav izgoni strah; jer strah je muka i tko se boji, nije savršen u ljubavi. 
\par 19 Mi ljubimo jer on nas prije uzljubi. 
\par 20 Rekne li tko: "Ljubim Boga", a mrzi brata svog, lažac je. Jer tko ne ljubi svoga brata kojega vidi, Boga kojega ne vidi ne može ljubiti. 
\par 21 I ovu zapovijed imamo od njega: Tko ljubi Boga, da ljubi i brata svoga. 



\chapter{5}

\par 1 Tko god vjeruje: "Isus je Krist", od Boga je rođen. I tko god ljubi roditelja, ljubi i rođenoga. 
\par 2 Po ovom znamo da ljubimo djecu Božju: kad Boga ljubimo i zapovijedi njegove vršimo. 
\par 3 Jer ljubav je Božja ovo: zapovijedi njegove čuvati. A zapovijedi njegove nisu teške. 
\par 4 Jer sve što je od Boga rođeno, pobjeđuje svijet. I ovo je pobjeda što pobijedi svijet: vjera naša. 
\par 5 Ta tko to pobjeđuje svijet ako ne onaj tko vjeruje da je Isus Sin Božji? 
\par 6 On, Isus Krist, dođe kroz vodu i krv. Ne samo u vodi nego - u vodi i krvi. I Duh je koji svjedoči jer Duh je istina. 
\par 7 Jer troje je što svjedoči: 
\par 8 Duh, voda i krv; i to je troje jedno. 
\par 9 Ako primamo svjedočanstvo ljudi, svjedočanstvo je Božje veće. Jer ovo je svjedočanstvo Božje, kojim je svjedočio za Sina svoga: 
\par 10 Tko vjeruje u Sina Božjega, ima to svjedočanstvo Božje u sebi. Tko ne vjeruje Bogu, učinio ga je lašcem jer nije vjerovao u svjedočanstvo kojim je svjedočio Bog za Sina svoga. 
\par 11 I ovo je svjedočanstvo: Bog nam je dao život vječni; i taj je život u Sinu njegovu. 
\par 12 Tko ima Sina, ima život; tko nema Sina Božjega, nema života. 
\par 13 To napisah vama koji vjerujete u ime Sina Božjega da znate da imate život vječni. 
\par 14 I ovo je pouzdanje koje imamo u njega: ako što ištemo po volji njegovoj, uslišava nas. 
\par 15 I znamo li da nas uslišava u svemu što ištemo, znamo da već imamo što smo od njega iskali. 
\par 16 Vidi li tko brata svojega gdje čini grijeh koji nije na smrt, neka ište i dat će mu život - onima koji čine grijeh što nije na smrt. Ima grijeh što je na smrt; za nj ne velim da moli. 
\par 17 Svaka je nepravda grijeh. A postoji grijeh koji nije na smrt. 
\par 18 Znamo: tko god je rođen od Boga, ne griješi; nego Rođeni od Boga čuva ga i Zli ga se ne dotiče. 
\par 19 Znamo: od Boga smo, a sav je svijet pod Zlim. 
\par 20 Znamo: Sin je Božji došao i dao nam razum da poznamo Istinitoga. I mi smo u Istinitom, u Sinu njegovu, Isusu Kristu. On je Bog istiniti i Život vječni. 
\par 21 Dječice, klonite se idola! 




\end{document}