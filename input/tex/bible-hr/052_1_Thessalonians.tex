\begin{document}

\title{1 Solunjanima}


\chapter{1}

\par 1 Pavao, Silvan i Timotej Crkvi Solunjana u Bogu Ocu i Gospodinu  Isusu Kristu. Milost vam i mir! 
\par 2 Zahvaljujemo uvijek Bogu za sve vas i bez prestanka vas  se sjećamo u svojim molitvama 
\par 3 spominjući se vaše djelotvorne  vjere, zauzete ljubavi i postojane nade u Gospodinu našem Isusu  Kristu, pred Bogom i Ocem našim. 
\par 4 Svjesni smo, braćo od Boga  ljubljena, vašeg izabranja 
\par 5 jer evanđelje naše nije k vama  došlo samo u riječi nego i u snazi, u Duhu Svetome i mnogostrukoj  punini. Takvi smo, kao što znate, poradi vas među vama bili. 
\par 6 I vi postadoste nasljedovatelji naši i Gospodinovi: sve u  nevolji mnogoj prigrliste Riječ s radošću Duha Svetoga 
\par 7 tako  da postadoste uzorom svim vjernicima u Makedoniji i Ahaji. 
\par 8 Od  vas je doista ne samo riječ Gospodnja odjeknula po Makedoniji  i Ahaji, nego se i vaša vjera u Boga posvuda tako proširila te  nije potrebno da o tome govorimo. 
\par 9 Oni sami o nama pripovijedaju:  kako dođosmo k vama, kako se od idola obratiste k Bogu da biste  služili Bogu živomu i istinskomu 
\par 10 i iščekivali s nebesa Sina  njegova koga uskrisi od mrtvih, Isusa koji nas izbavlja od gnjeva  što dolazi. 


\chapter{2}

\par 1 Sami doista znate, braćo: naš dolazak k vama nije bio uzaludan. 
\par 2 Naprotiv, i pošto smo, kako znate, u Filipima trpjeli i bili  pogrđeni, odvažismo se u Bogu našemu iznijeti vam, uz tešku borbu, evanđelje Božje. 
\par 3 Uistinu, naše poticanje ne proistječe iz  zablude, ni nečistoće, ni prijevare, 
\par 4 nego kako je Bog prosudio  povjeriti nam evanđelje, tako ga i navješćujemo - ne kao da želimo  ugoditi ljudima, nego Bogu koji prosuđuje srca naša. 
\par 5 Nikada  se zaista kako znate, ne poslužismo ni laskavom riječju ni -  Bog nam je svjedok - prikrivenom pohlepom. 
\par 6 Niti smo od ljudi  iskali slavu - ni od vas, ni od drugih - 
\par 7 premda smo se mogli  nametnuti kao Kristovi apostoli. Ali bili smo među vama nježni  kao majka što hrani i njeguje svoju djecu. 
\par 8 Tako, puni ljubavi  prema vama, htjedosmo vam predati ne samo evanđelje Božje nego  i naše duše jer ste nam omiljeli. 
\par 9 Sjećate se doista, braćo, našega truda i napora. Propovijedali smo vam evanđelje Božje  i radili noću i danju da ne bismo opteretili koga od vas. 
\par 10 Svjedoci  ste vi i Bog kako smo se sveto, pravedno i besprijekorno vladali  prema vama, vjernicima. 
\par 11 Kao što znate, svakoga smo od vas  kao otac svoju djecu, 
\par 12 poticali, sokolili i zaklinjali da  živite dostojno Boga koji vas pozva u svoje kraljevstvo i slavu. 
\par 13 Zato, eto, i mi bez prestanka zahvaljujemo Bogu što ste, kad od nas primiste riječ poruke Božje, primili ne riječ ljudsku, nego kakva uistinu jest, riječ Božju koja i djeluje u vama,  vjernicima. 
\par 14 Doista, vi ste, braćo, postali nasljedovatelji crkava  Božjih koje su u Judeji u Kristu Isusu: i vi isto trpite od svojih  suplemenika što i oni od Židova, 
\par 15 koji su i Gospodina Isusa  i proroke ubili, i nas progonili, te Bogu ne ugađaju i svim se  ljudima protive 
\par 16 kad nam priječe propovijedati poganima da  se spase, da bi tako u svako vrijeme navršili mjeru zlodjela  svojih. Ali sručio se na njih konačni gnjev. 
\par 17 A mi, braćo, pošto smo za kratko vrijeme ostali bez vas  - licem, ne srcem - brže se bolje, u silnoj čežnji, požurismo  ugledati vaše lice. 
\par 18 Zaista, htjedosmo k vama - ja, Pavao, i jednom i dvaput - ali nas je spriječio Sotona. 
\par 19 Ta tko  li će biti naša nada, radost ili vijenac dični - zar možda ne  i vi? - pred Gospodinom našim Isusom o njegovu Dolasku? 
\par 20 Vi  ste doista slava naša i radost! 


\chapter{3}

\par 1 Zato kad više ne mogosmo izdržati, pristadosmo ostati u Ateni  sami 
\par 2 te poslasmo Timoteja, brata našega i suradnika Božjega  u Kristovu evanđelju, da vas učvrsti i ohrabri u vjeri 
\par 3 da  se nitko ne pokoleba u tim nevoljama. Ta i sami znate da smo  za to određeni: 
\par 4 doista, kad smo bili kod vas, pretkazivali  smo kako nas imaju zadesiti nevolje, što se, kako znate, i dogodilo. 
\par 5 Zbog toga i ja, ne mogavši više izdržati, poslah da saznam  o vašoj vjeri, da vas možda Zavodnik nije zaveo te je naš trud  postao uzaludan. 
\par 6 A sada kad se Timotej od vas k nama vratio i donio nam  radosnu vijest o vašoj vjeri i ljubavi, i da nas se sveudilj  ugodno sjećate i čeznete vidjeti nas, kao i mi vas - 
\par 7 zbog  toga smo, braćo, nad vama, vašom vjerom, bili utješeni uza svu  svoju tjeskobu i nevolju. 
\par 8 Da, sada živimo kada ste vi postojani  u Gospodinu! 
\par 9 I kojom bismo zahvalom mogli Bogu uzvratiti za  vas, za svu radost kojom se zbog vas radujemo pred Bogom svojim, 
\par 10 dok noću i danju najusrdnije molimo da vidimo vaše lice  i nadoknadimo manjkavosti vaše vjere? 
\par 11 A sam Bog i Otac naš i Gospodin naš Isus upravio naš  put prema vama! 
\par 12 Vama pak Gospodin dao te jedni prema drugima  i prema svima rasli i obilovali ljubavlju kakva je i naša prema  vama. 
\par 13 Učvrstio vam srca da budu besprijekorno sveta pred  Bogom i Ocem našim o Dolasku Gospodina našega Isusa i svih  svetih njegovih s njime. 


\chapter{4}

\par 1 Uostalom, braćo, molimo vas i zaklinjemo u Gospodinu Isusu:  primili ste od nas kako treba da živite da biste ugodili Bogu.  Vi tako i živite pa sve više napredujete! 
\par 2 Ta znate koje smo  vam zapovijedi dali u Gospodinu Isusu. 
\par 3 Doista, ovo je volja  Božja: vaše posvećenje - da se uzdržavate od bludnosti, 
\par 4 da  svatko od vas zna svoje tijelo posjedovati u svetosti i poštovanju, 
\par 5 a ne u pohotnoj strasti kao pogani koji ne poznaju Boga, 
\par 6 pa time ne prikraćivati i varati svoga brata. Jer Gospodin  je osvetnik za sve to, kao što vam već rekosmo i posvjedočismo. 
\par 7 Bog nas, doista, nije pozvao na nečistoću, nego na svetost. 
\par 8 Prema tome, tko to odbacuje, ne odbacuje čovjeka nego Boga  koji svoga Duha Svetoga udahnjuje u vas. 
\par 9 A o bratoljublju vam nije potrebno pisati. Ta i sami ste  od Boga naučili ljubiti jedni druge, 
\par 10 a to doista i činite  prema svoj braći u cijeloj Makedoniji. Samo vas, braćo, potičemo  da u tom još više uznapredujete 
\par 11 pa da se trsite mirno živjeti, svoje činiti i raditi svojim rukama, kako smo vam zapovijedili, 
\par 12 te tako časno živite prema onima vani i nikoga ne trebate. 
\par 13 Nećemo da budete u neznanju, braćo, o onima koji su usnuli, da ne tugujete kao drugi koji nemaju nade. 
\par 14 Doista, ako vjerujemo  da je Isus umro i uskrsnuo, onda će Bog i one koji usnuše u Isusu, privesti zajedno s njime. 
\par 15 Ovo vam uistinu velimo po riječi  Gospodnjoj: mi živi, preostali za Dolazak Gospodnji, nećemo preteći  onih koji su usnuli. 
\par 16 Jer sam će Gospodin - na zapovijed,  na glas arkanđelov, na zov trublje Božje - sići s neba. I najprije  će uskrsnuti mrtvi u Kristu, 
\par 17 a zatim ćemo mi živi, preostali, zajedno s njima biti poneseni na oblacima u susret Gospodinu, u zrak. I tako ćemo uvijek biti s Gospodinom. 
\par 18 Tješite se  dakle uzajamno ovim riječima! 



\chapter{5}

\par 1 A o vremenima i trenucima nije, braćo, potrebno pisati vam. 
\par 2 Ta i sami dobro znate da Dan Gospodnji dolazi baš kao kradljivac  u noći. 
\par 3 Dok još budu govorili: "Mir i sigurnost", zadesit  će ih iznenadna propast kao trudovi trudnicu i neće umaći. 
\par 4 Ali vi, braćo, niste u tami, da bi vas Dan mogao zaskočiti  kao kradljivac: 
\par 5 ta svi ste vi sinovi svjetlosti i sinovi dana.  Nismo doista od noći ni od tame. 
\par 6 Onda i ne spavajmo kao ostali, nego bdijmo i trijezni budimo. 
\par 7 Jer koji spavaju, noću spavaju;  i koji se opijaju, noću se opijaju. 
\par 8 A mi koji smo od dana, budimo trijezni, obucimo oklop vjere i ljubavi i stavimo  kacigu, nadu spasenja! 
\par 9 Ta Bog nas nije odredio  za gnjev, nego da imamo spasenje po Gospodinu našem Isusu Kristu, 
\par 10 koji je za nas umro da - bdjeli ili spavali - zajedno s  njime živimo. 
\par 11 Zato, tješite se uzajamno i izgrađujte jedan  drugoga, kako i činite. 
\par 12 Molimo vas, braćo: priznajte one koji se trude među vama, koji su vam predstojnici u Gospodinu i opominju vas; 
\par 13 s ljubavlju  ih nadasve cijenite poradi njihova djela! Gajite mir među sobom! 
\par 14 Potičemo vas, braćo: opominjite  neuredne, sokolite malodušne, podržavajte slabe, budite velikodušni  prema svima! 
\par 15 Pazite da tko komu zlo zlom ne uzvrati, nego  uvijek promičite dobro jedni prema drugima i prema svima. 
\par 16 Uvijek se radujte! 
\par 17 Bez prestanka se molite! 
\par 18 U  svemu zahvaljujte! Jer to je za vas volja Božja u Kristu Isusu. 
\par 19 Duha ne trnite, 
\par 20 proroštava ne prezirite! 
\par 21 Sve  provjeravajte: dobro zadržite, 
\par 22 svake se sjene zla  klonite! 
\par 23 A sam Bog mira neka vas posvema posveti i cijelo vaše  biće - duh vaš i duša i tijelo - neka se besprijekornim, savršenim  sačuva za Dolazak Gospodina našega Isusa Krista. 
\par 24 Vjeran je  Onaj tko vas poziva: on će to i učiniti. 
\par 25 Braćo, molite i za nas! 
\par 26 Pozdravite svu braću cjelovom svetim. 
\par 27 Zaklinjem vas u Gospodinu: neka se ova poslanica pročita  svoj braći. 
\par 28 Milost Gospodina našega Isusa Krista s vama! 




\end{document}