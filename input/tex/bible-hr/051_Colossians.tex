\begin{document}

\title{Kološanima}


\chapter{1}

\par 1 Pavao, po volji Božjoj apostol Krista Isusa, i brat Timotej: 
\par 2 Kološanima, svetoj i vjernoj braći u Kristu. Milost vam i  mir od Boga, Oca našega! 
\par 3 Zahvaljujemo Bogu, Ocu Gospodina našega Isusa Krista,  svagda za vas moleći. 
\par 4 Jer čuli smo za vašu vjeru u Kristu  Isusu i za ljubav koju gajite prema svima svetima 
\par 5 poradi nade  koja vam je pohranjena u nebesima. Za nju ste već čuli u Riječi  istine - 
\par 6 evanđelju koje je do vas doprlo te plodove nosi i  raste, kao što po svem svijetu, tako i među vama od dana kad  ste čuli i spoznali milost Božju po istini, 
\par 7 kako ste naučili  od ljubljenog Epafre, sluge zajedno s nama; on je umjesto nas, vjeran poslužitelj Kristov, 
\par 8 on nas je i obavijestio o vašoj  ljubavi u Duhu. 
\par 9 Zato i mi, od dana kada to čusmo, neprestano za vas molimo  i ištemo da se ispunite spoznajom volje Njegove u svoj mudrosti  i shvaćanju duhovnome: 
\par 10 da živite dostojno Gospodina i posve  mu ugodite, plodni svakim dobrim djelom i rastući u spoznaji  Božjoj; 
\par 11 osnaženi svakom snagom, po sili Slave njegove, za  svaku postojanost i strpljivost; 
\par 12 s radošću zahvaljujući Ocu  koji vas osposobi za dioništvo u baštini svetih u svjetlosti. 
\par 13 On nas izbavi iz vlasti tame i prenese u kraljevstvo  Sina, ljubavi svoje, 
\par 14 u kome imamo otkupljenje, otpuštenje  grijeha. 
\par 15 On je slika Boga nevidljivoga, Prvorođenac svakog stvorenja. 
\par 16 Ta u njemu je sve stvoreno na nebesima i na zemlji, vidljivo i nevidljivo, bilo Prijestolja, bilo Gospodstva, bilo Vrhovništva, bilo Vlasti - sve je po njemu i za njega stvoreno: 
\par 17 on je prije svega i sve stoji u njemu. 
\par 18 On je Glava Tijela, Crkve; on je Početak, Prvorođenac od mrtvih, da u svemu bude Prvak. 
\par 19 Jer svidjelo se Bogu u njemu nastaniti svu Puninu 
\par 20 i po njemu - uspostavivši mir krvlju križa njegova - izmiriti sa sobom sve, bilo na zemlji, bilo na nebesima. 
\par 21 I vas, nekoć po zlim djelima udaljene i neprijateljski  raspoložene, 
\par 22 sada u ljudskom tijelu Kristovu, po smrti, sa  sobom izmiri da vas k sebi privede svete, bez mane i besprigovorne. 
\par 23 Samo ako ostanete u vjeri utemeljeni, stalni i nepoljuljani  u nadi evanđelja koje čuste, koje se propovijeda svakom stvorenju  pod nebom, a ja mu, Pavao, postadoh poslužiteljem. 
\par 24 Radujem se sada dok trpim za vas i u svom tijelu dopunjam  što nedostaje mukama Kristovim za Tijelo njegovo, za Crkvu. 
\par 25 Njoj  ja postadoh poslužiteljem po rasporedbi Božjoj koja mi je dana  za vas da potpuno pronesem Riječ Božju - 
\par 26 otajstvo pred vjekovima  i pred naraštajima skriveno, a sada očitovano svetima njegovim. 
\par 27 Njima Bog htjede obznaniti kako li je slavom bogato to otajstvo  među poganima: to jest Krist u vama, nada slave! 
\par 28 Njega mi  navješćujemo, opominjući svakoga čovjeka, poučavajući svakoga  čovjeka u svoj mudrosti da bismo svakoga čovjeka doveli do savršenstva  u Kristu. 
\par 29 Za to se i trudim i borim njegovom djelotvornošću  koja u meni snažno djeluje. 


\chapter{2}

\par 1 Htio bih uistinu da znate koliko mi se boriti za vas, za one  u Laodiceji i za sve koji me nisu vidjeli licem u lice: 
\par 2 da  se ohrabre srca njihova, povezana u ljubavi, te se vinu do svega  bogatstva, punine shvaćanja, do spoznanja otajstva Božjega -  Krista, 
\par 3 u kojem su sva bogatstva mudrosti i spoznaje  skrivena. 
\par 4 To govorim zato da vas tko ne prevari zavodljivim riječima. 
\par 5 Jer ako sam tijelom nenazočan, duhom sam ipak s vama: s radošću  promatram vaš red i čvrstoću vaše vjere u Krista. 
\par 6 Kao što primiste Krista Isusa, Gospodina, tako u njemu  živite: 
\par 7 ukorijenjeni i nazidani na njemu i učvršćeni vjerom  kako ste poučeni, obilujte zahvaljivanjem. 
\par 8 Pazite da vas tko ne odvuče mudrovanjem i ispraznim zavaravanjem  što se oslanja na predaju ljudsku, na "počela svijeta", a ne  na Krista. 
\par 9 Jer u njemu tjelesno prebiva sva punina božanstva; te  ste i vi 
\par 10 ispunjeni u njemu, koji je glava svakoga Vrhovništva  i Vlasti. 
\par 11 U njemu ste i obrezani obrezanjem nerukotvorenim - svukoste  tijelo puteno - obrezanjem Kristovim: 
\par 12 s njime suukopani u  krštenju, u njemu ste i suuskrsli po vjeri u snagu Boga koji  ga uskrisi od mrtvih. 
\par 13 On i vas, koji bijaste mrtvi zbog prijestupa  i neobrezanosti svoga tijela, i vas on oživi zajedno s njime. Milostivo nam je oprostio sve prijestupe, 
\par 14 izbrisao zadužnicu  koja propisima bijaše protiv nas, protivila nam se. Nju on ukloni  pribivši je na križ. 
\par 15 Skinu Vrhovništva i Vlasti, javno to  pokaza: u pobjedničkoj ih povorci s njime vodi. 
\par 16 Neka vas dakle nitko ne sudi po jelu ili po piću, po  blagdanima, mlađacima ili subotama. 
\par 17 To je tek sjena onoga  što dolazi, a zbiljnost jest - tijelo Kristovo. 
\par 18 Nitko neka  vas ne podcjenjuje zato što on sam uživa u "poniznosti i štovanju  anđela", zadubljuje se u svoja viđenja, bezrazložno se nadima  tjelesnom pameću svojom, 
\par 19 a ne drži se Glave, Njega od kojeg  sve Tijelo, zglobovima i svezama zbrinuto i povezano, raste rastom  Božjim. 
\par 20 Ako ste s Kristom umrli za počela svijeta, zašto se,  kao da još u ovom svijetu živite, dajete pod propise: 
\par 21 "Ne  diraj, ne kušaj, ne dotiči"? 
\par 22 Sve će to uporabom propasti.  Uredbe i nauci ljudski! 
\par 23 Po samozvanu bogoštovlju, poniznosti  i trapljenju tijela sve to doduše slovi kao mudrost, ali nema  nikakve vrijednosti, samo zasićuje tijelo. 


\chapter{3}

\par 1 Ako ste suuskrsli s Kristom, tražite što je gore, gdje Krist  sjedi zdesna Bogu! 
\par 2 Za onim gore težite, ne za zemaljskim! 
\par 3 Ta umrijeste i život je vaš skriven s Kristom u Bogu! 
\par 4 Kad  se pojavi Krist, život vaš, tada ćete se i vi s njime pojaviti  u slavi. 
\par 5 Umrtvite dakle udove svoje zemaljske: bludnost, nečistoću, strasti, zlu požudu i pohlepu - to idolopoklonstvo! 
\par 6 Zbog  toga dolazi gnjev Božji na sinove neposlušne. 
\par 7 Tim ste putom  i vi nekoć hodili, kad ste u tome živjeli. 
\par 8 Ali sada i vi odložite  sve! Gnjev, srdžba, opakost, hula, prostota van iz vaših usta! 
\par 9 Ne varajte jedni druge! Jer svukoste staroga čovjeka s njegovim djelima 
\par 10 i obukoste  novoga, koji se obnavlja za spoznanje po slici svoga Stvoritelja! 
\par 11 Tu više nema: Grk - Židov, obrezanje - neobrezanje, barbar  - skit, rob - slobodnjak, nego sve i u svima - Krist. 
\par 12 Zaodjenite se dakle - kao izabranici Božji, sveti i ljubljeni  - u milosrdno srce, dobrostivost, poniznost, blagost, strpljivost 
\par 13 te podnosite jedni druge praštajući ako tko ima protiv koga  kakvu pritužbu! Kao što je Gospodin vama oprostio, tako i vi! 
\par 14 A povrh svega - ljubav! To je sveza savršenstva. 
\par 15 I mir  Kristov neka upravlja srcima vašim - mir na koji ste pozvani  u jednom tijelu! I zahvalni budite! 
\par 16 Riječ Kristova neka u svem bogatstvu prebiva u vama!  U svakoj se mudrosti poučavajte i urazumljujte! Psalmima, hvalospjevima, pjesmama duhovnim od srca pjevajte hvalu Bogu! 
\par 17 I sve što  god riječju ili djelom činite, sve činite u imenu Gospodina Isusa, zahvaljujući Bogu Ocu po njemu! 
\par 18 Žene, pokoravajte se svojim muževima kao što dolikuje  u Gospodinu! 
\par 19 Muževi, ljubite svoje žene i ne budite osorni  prema njima. 
\par 20 Djeco, slušajte roditelje u svemu, ta to je  milo u Gospodinu! 
\par 21 Očevi, ne ogorčujte svoje djece da ne klonu  duhom. 
\par 22 Robovi, slušajte u svemu svoje zemaljske gospodare! Ne  naoko, kao oni koji se ulaguju ljudima, nego u jednostavnosti  srca, bojeći se Gospodina. 
\par 23 Što god radite, zdušno činite, kao Gospodinu, a ne ljudima, 
\par 24 znajući da ćete od Gospodina  primiti nagradu, baštinu. Gospodinu Kristu služite. 
\par 25 Doista, nepravedniku će se uzvratiti što je nepravedno učinio. Ne, nema  pristranosti! 



\chapter{4}

\par 1 Gospodari, pružajte svojim robovima što je pravo i pravično, znajući da i vi imate Gospodina na nebu! 
\par 2 U molitvi ustrajte, bdijte u njoj u zahvaljivanju! 
\par 3 Molite  ujedno i za nas: da nam Bog otvori vrata riječi te propovijedamo  otajstvo Kristovo, za koje sam i okovan; 
\par 4 da ga očitujem propovijedajući  kako treba. 
\par 5 Mudro se ponašajte prema onima vani: iskupljujte vrijeme! 
\par 6 Riječ neka vam je uvijek ljubazna, solju začinjena: znajte  svakomu odgovoriti kako treba. 
\par 7 Što je sa mnom - o svemu će vas obavijestiti Tihik, ljubljeni  brat, vjerni poslužitelj i sa mnom sluga u Gospodinu. 
\par 8 Njega  šaljem k vama baš zato da znate kako smo i da ohrabri srca vaša. 
\par 9 Šaljem ga s Onezimom, vjernim i ljubljenim bratom, koji je  vaš zemljak: oni će vam priopćiti kako je ovdje. 
\par 10 Pozdravlja vas Aristarh, suuznik moj. I Marko, nećak  Barnabin, o kome primiste naredbe: dođe li k vama, lijepo ga  primite. 
\par 11 Pozdravlja vas i Isus, zvani Just. Od onih koji  su iz obrezanja samo su mi ovi suradnici na kraljevstvu Božjemu, oni mi bijahu utjehom. 
\par 12 Pozdravlja vas Epafra, vaš zemljak, sluga Krista Isusa; on se uvijek bori za vas u molitvama: da  se održite, savršeni i ispunjeni, u posvemašnjoj volji Božjoj. 
\par 13 Svjedočim doista za nj: mnogo se trudi za vas i za one u  Laodiceji i one u Hierapolu. 
\par 14 Pozdravlja vas Luka, ljubljeni  liječnik, i Dema. 
\par 15 Pozdravite braću u Laodiceji, i Nimfu i Crkvu u njezinoj  kući. 
\par 16 A kad se ova poslanica pročita kod vas, pobrinite se  da se pročita i u Laodicejskoj crkvi, i vi da pročitate onu iz  Laodiceje. 
\par 17 I recite Arhipu: "Pazi na službu koju si primio  u Gospodinu: ispuni je!" 
\par 18 Pozdrav mojom rukom, Pavlovom! Spominjite se mojih okova!  Milost s vama! 




\end{document}