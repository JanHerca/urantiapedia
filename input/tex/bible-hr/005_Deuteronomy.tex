\begin{document}

\title{Ponovljeni zakon}


\chapter{1}

\par 1 Ovo su riječi što ih je Mojsije upravio svemu Izraelu s onu  stranu Jordana - u pustinji, u Arabi nasuprot Sufu, između Parana  i Tofela, Labana, Hazerota i Di Zahaba - 
\par 2 od Horeba do Kadeš  Barnee, Seirskom gorom, jedanaest dana hoda. 
\par 3 Bilo je to godine  četrdesete, prvog dana mjeseca jedanaestoga, kad Mojsije reče  Izraelcima sve što mu je Jahve za njih naređivao. 
\par 4 Pošto je  porazio amorejskoga kralja Sihona, koji je živio u Hešbonu, i  bašanskoga kralja Oga, koji je živio u Aštarotu i Edreju, 
\par 5 dakle  s onu stranu Jordana, u zemlji moapskoj, poče Mojsije razlagati  ovaj Zakon. Govoraše on: 
\par 6 "Jahve, Bog naš, reče nam na Horebu: 'Dosta ste boravili  na ovome brdu. 
\par 7 Krenite na put! Idite u gorski kraj Amorejaca  i svih njihovih susjeda, u Arabu, u Gorje, u Šefelu i u Negeb, na morsku obalu, u zemlju kanaansku i u Libanon, sve do Velike  rijeke, rijeke Eufrata. 
\par 8 Eto, pred vas stavljam ovu zemlju.  Idite, dakle, i zauzmite zemlju za koju se Jahve zakle ocima  vašim, Abrahamu, Izaku i Jakovu, da će je dati njima i njihovu  potomstvu poslije njih.' 
\par 9 Tada sam vam rekao: 'Ne mogu vas voditi sam. 
\par 10 Jahve, Bog vaš, toliko vas je razmnožio da vas danas ima kao zvijezda  na nebu. 
\par 11 Neka vas Jahve, Bog vaših otaca, umnoži još tisuću  puta! Neka vas blagoslivlja kako vam je obećao! 
\par 12 Ali kako  bih ja sam mogao nositi vaš teret, vaše breme i vaše sporove? 
\par 13 Izaberite stoga iz svojih plemena ljude pametne, iskusne  i ugledne da vam ih postavim za poglavare.' 
\par 14 Vi ste mi odgovorili:  'Dobro je što predlažeš.' 
\par 15 Zato sam uzeo prvake iz vaših plemena, ljude pametne i ugledne, te ih postavio za poglavare: tisućnike, stotnike, pedesetnike, desetnike i vaše plemenske nadglednike. 
\par 16 U to isto vrijeme naložio sam i vašim sucima: 'Saslušajte  svoju braću; sudite pravedno između čovjeka i njegova brata ili  pridošlice. 
\par 17 U suđenju nemojte biti pristrani; saslušavajte  maloga kao i velikoga. Ne bojte se nikoga! TÓa sud je Božji!  Ako vam koji slučaj bude pretežak, iznesite ga meni, da ga ja  razvidim.' 
\par 18 Tako sam vam onda naložio sve što vam je činiti. 
\par 19 Krenusmo iz Horeba i, na putu u gorske krajeve Amorejaca, kako nam je naredio Jahve, Bog naš, prijeđosmo svu onu veliku  i strašnu pustinju koju ste vidjeli. Stigosmo u Kadeš Barneu. 
\par 20 Tada vam rekoh: 'Došli ste u gorski kraj Amorejaca, koji  nam Jahve, Bog naš, daje. 
\par 21 Eto, Jahve, Bog tvoj, stavio je  preda te tu zemlju. Ustaj! Zaposjedni je, kako ti je rekao Jahve, Bog otaca tvojih. Ne boj se! Ne strahuj!' 
\par 22 Svi ste onda došli  k meni i rekli: 'Pošaljimo pred sobom ljude da izvide zemlju  i jave nam o putu kojim ćemo ići i o gradovima u koje ćemo doći.' 
\par 23 Svidje mi se što rekoste. Zato uzeh dvanaest ljudi između  vas, po jednoga iz svakog plemena. 
\par 24 Krenuli su na pogorje, stigli do Eškolske doline te izvidjeli kraj. 
\par 25 I nabraše plodova  one zemlje, donesoše ih k nama i javiše: 'Zemlja koju nam daje  Jahve, Bog naš, dobra je.' 
\par 26 Ali vi niste htjeli onamo; pobunili  ste se protiv naredbe Jahve, Boga svoga. 
\par 27 Rogoborili ste u  svojim šatorima i govorili: 'U svojoj mržnji na nas Jahve nas  je izveo iz zemlje egipatske da nas preda u ruke Amorejaca, kako  bi nas posve uništili. 
\par 28 Kamo da idemo? Naša su braća ubila  u nama srčanost kad rekoše: Narod je i veći i jači nego mi; gradovi  su veliki, i zidine im sežu do nebesa. A vidjeli smo ondje i  Anakovce.' 
\par 29 'Ne bojte se!' - rekoh vam. - 'Ne plašite ih se! 
\par 30 Jahve, Bog vaš, koji ide pred vama, borit će se za vas kako  je to učinio na vaše oči u Egiptu.' 
\par 31 A vidio si, uostalom, i u pustinji, gdje te Jahve, Bog tvoj, cijeloga puta što ste  ga prevalili dok ste stigli do ovoga mjesta, nosio kao što čovjek  nosi svoga sinčića. 
\par 32 Ali, unatoč tome, vi niste imali pouzdanja  u Jahvu, Boga svoga, 
\par 33 u onoga koji je na putu išao pred vama  da vam potraži mjesto za taborovanje - u ognju obnoć da vam osvijetli  put kojim ćete ići, a obdan u oblaku. 
\par 34 Jahve ču graju vašu  i zakle se u svojoj srdžbi: 
\par 35 'Ni jedan jedini od ovih ljudi, od ovoga opakog naraštaja, neće vidjeti ove dobre zemlje za  koju sam se zakleo da ću je dati vašim ocima. 
\par 36 Izuzimam Kaleba, sina Jefuneova. On će je vidjeti; njemu i njegovim potomcima  dat ću zemlju kojom je išao, jer je vjerno slijedio Jahvu.' 
\par 37 Zbog vas se Jahve i na mene razljutio te mi rekao: 'Ni  ti onamo nećeš ući. 
\par 38 Ući će onamo Jošua, sin Nunov, koji te  služi. Njega ti osokoli, jer će on uvesti Izraela u posjed. 
\par 39 A  i vaši mališani, o kojima rekoste da će postati roblje, sinovi  vaši koji još ne znaju razlikovati dobro i zlo, oni će u nju  ući; njima ću je u posjed dati. 
\par 40 A vi se okrenite i zaputite  u pustinju, prema Crvenome moru!' 
\par 41 Vi ste mi tada odgovorili riječima: 'Sagriješili smo  protiv Jahve. Poći ćemo gore i boriti se kako nam je Jahve, Bog  naš, zapovjedio.' Svaki od vas dohvati svoje oružje i nepromišljeno  pođe gore u brda. 
\par 42 Onda mi Jahve reče: 'Kaži im: Ne idite gore i ne stupajte  u borbu da vas ne poraze vaši neprijatelji jer ja nisam među  vama.' 
\par 43 Tako sam vam i govorio, ali niste poslušali. Oprli ste  se zapovijedi Jahvinoj i, puni drskosti, krenuli u brda. 
\par 44 Ali  Amorejci, koji žive u onome gorju, udariše na vas, pognaše vas, za vama se natisnuše kao pčele te su vas tukli od Seira do Horme. 
\par 45 Vrativši se, plakali ste pred Jahvom, ali Jahve nije slušao  vašega jauka niti je okrenuo svoga uha k vama. 
\par 46 U Kadešu vam  valjade ostati dugo vremena, onoliko koliko ste već ostali. 


\chapter{2}

\par 1 Onda se okrenusmo i pođosmo u pustinju prema Crvenome moru, kako mi je Jahve naredio. Dugo smo se vrtjeli oko gore Seira. 
\par 2 I reče mi Jahve: 
\par 3 'Dosta ste se vrtjeli oko ovoga brda.  Okrenite prema sjeveru!' 
\par 4 I narodu naloži ovako: 'Sad ćete  proći preko područja svoje braće, potomaka Ezavovih, koji žive  u Seiru. Oni se vas boje, ali vi dobro pripazite; 
\par 5 s njima  ne zamećite boja jer vam neću dati ni stope njihove zemlje: goru  Seir predao sam Ezavu u vlasništvo. 
\par 6 Hranu od njih kupujte  za novac da imate što jesti; i vodu za piće kupujte od njih za  novac.' 
\par 7 Ta Jahve te, Bog tvoj, blagoslovio u svim djelima  tvojih ruku; on je bdio nad tvojim putovanjem onom velikom pustinjom;  ovih četrdeset godina Jahve, Bog tvoj, bijaše s tobom i ništa  ti nije nedostajalo. 
\par 8 Tako smo svoju braću, potomke Ezavove što žive u Seiru, zaobišli putem što vodi u Arabu, Elat i Esjon Geber, a onda  udarismo prema Moapskoj pustinji. 
\par 9 Tada mi zapovjedi Jahve:  'Nemoj uznemirivati Moapce niti s njima zameći boja, jer ništa  od njihove zemlje neću dati u tvoje vlasništvo: Lotovim sinovima  predao sam Ar u posjed.' 
\par 10 Prije su ondje živjeli Emijci. Bio  je to moćan narod i brojan; krupna stasa kao i Anakovci. 
\par 11 Poput  Anakovaca, i njih smatraju Refaimcima, ali ih Moapci nazivaju  Emijcima. 
\par 12 Isto su tako u Seiru živjeli prije Horijci, ali  su ih Ezavovi potomci izvlastili, istrijebili ih i naselili se  na njihovo, kako je, uostalom, učinio Izrael sa zemljom - baštinom  svojom - koju mu je Jahve predao. 
\par 13 'A sada ustanite i prijeđite  preko potoka Zereda!' I prijeđosmo potok Zered. 
\par 14 Vrijeme što smo išli od Kadeš  Barnee pa dok smo prešli preko potoka Zereda iznosilo je trideset  i osam godina - sve dok nije izumro iz tabora sav onaj naraštaj  ljudi sposobnih za borbu, kako im se Jahve i zakleo. 
\par 15 I zbilja!  Ruka Jahvina bila je protiv njih: istrebljivala ih je isred tabora  dok ih nije nestalo. 
\par 16 I tako, kad je smrt istrijebila iz naroda sve ljude sposobne  za borbu, 
\par 17 reče mi Jahve: 
\par 18 'Danas prelaziš moapsku zemlju Ar. 
\par 19 A onda ćeš se  približiti Amoncima. Nemoj ih uznemirivati niti s njima zameći  boja. Ništa, naime, od zemlje Amonaca neću ustupiti tebi u vlasništvo  jer sam je već predao u posjed Lotovim potomcima.' 
\par 20 I nju  smatraju refaimskom zemljom. U njoj su prije živjeli Refaimci, koje Amonci zovu Zamzumijcima. 
\par 21 Bio je to narod moćan i brojan;  krupna stasa kao i Anakovci. No Jahve ih uništi pred Amoncima  - koji ih izvlastiše i naseliše se na njihovo, 
\par 22 kako je, uostalom, učinio i potomcima Ezavovim, koji su nastanjeni u Seiru, kad  je pred njima uništio Horijce, koje su oni otjerali s posjeda  i do danas žive na njihovim mjestima. 
\par 23 I Avijce, koji su živjeli  po zaseocima sve do Gaze, istrijebiše Kaftorci koji su došli  iz Kaftora te se naseliše na njihovo mjesto. 
\par 24 'Ustajte! Na  put krenite i prijeđite preko potoka Arnona. U ruke ti, eto,  predajem Amorejca Sihona, kralja hešbonskoga, i njegovu zemlju.  Počni s osvajanjem; izazovi ga na boj! 
\par 25 Od danas počinjem  ugoniti strah i trepet pred tobom u narode koji su pod svim nebesima, tako da će strepiti i tresti se pred tobom kad god čuju glas  o tebi.' 
\par 26 Tada sam iz pustinje Kedmot uputio glasnike kralju hešbonskom  Sihonu s miroljubivim riječima: 
\par 27 'Pusti da prođem preko tvoje  zemlje. Samo ću proći putem, ne skrećući ni desno ni lijevo. 
\par 28 Hranu mi prodavaj za novac da mogu jesti; i vodu za piće  davaj mi za novac. Pusti me samo da pješice prođem, 
\par 29 da prijeđem  preko Jordana u zemlju koju nam daje Jahve, Bog naš - kao što  su mi dopustili potomci Ezavovi, nastanjeni u Seiru, i Moapci, što žive u Aru.' 
\par 30 Ali hešbonski kralj Sihon ne htjede nas pustiti preko  svoga; jer Jahve, Bog tvoj, duh mu zaslijepi a srce otvrdnu,  da ga preda u tvoje šake, gdje je i danas. 
\par 31 Tada mi reče Jahve:  'Eto sam počeo da ti izručujem Sihona i njegovu zemlju. Počni  osvajanje da mu zemljom zagospodariš.' 
\par 32 Kod Jahasa presrete nas Sihon. 
\par 33 Navali on i sav njegov  narod. Ali Jahve, Bog naš, predade nam ga, tako da potukosmo  njega, njegove sinove i sav njegov narod. 
\par 34 Tada osvojismo  sve njegove gradove i prokletstvom udarismo sve gradove s ljudima, ženama i djecom, ništa ne štedeći, 
\par 35 izuzev stoke, koju uzesmo  kao plijen, skupa s plijenom iz gradova što smo ih osvojili. 
\par 36 Od Aroera, koji se nalazi na obali potoka Arnona, i od grada  koji je u njegovoj dolini pa do Gileada nije bilo grada koji  bi nam odolio: sve nam ih je Jahve, Bog naš, predao. 
\par 37 Jedino  se nisi primicao zemlji Amonaca, kraju uz potok Jabok, i gradovima  u pogorju, kako je Jahve, Bog naš, odredio. 


\chapter{3}

\par 1 Tada se okrenusmo i pođosmo prema Bašanu. Presrete nas bašanski  kralj Og sa svim svojim narodom i nametnu nam boj kod Edreja. 
\par 2 Tada mi Jahve reče: 'Ne boj ga se! TÓa u tvoje sam ruke predao  njega, sav njegov narod i njegovu zemlju. Učini s njim kako si  učinio sa Sihonom, kraljem amorejskim, koji je živio u Hešbonu.' 
\par 3 Tako je Jahve, Bog naš, u ruke naše predao i bašanskoga kralja  Oga sa svim njegovim narodom. Tukli smo ga tako da mu nitko na  životu nije ostao. 
\par 4 Osvojili smo tada sve njegove gradove.  Nije bilo grada koji im nismo oteli - šezdeset gradova, zapravo  svu argopsku krajinu, Ogovo kraljevstvo u Bašanu. 
\par 5 Svi su oni  gradovi bili utvrđeni visokim zidinama, vratima i prijevornicama.  Uz njih je bilo veoma mnogo otvorenih zaselaka. 
\par 6 Udarismo ih  prokletstvom - kako smo učinili i sa Sihonom, kraljem hešbonskim  - zatrvši svaki grad, ljude, žene i djecu. 
\par 7 A svu stoku i plijen  po tim gradovima zadržasmo za se. 
\par 8 Tako smo u ono vrijeme iz ruku dvaju amorejskih kraljeva  uzeli zemlju što se nalazi s onu stranu Jordana, od potoka Arnona  do brda Hermona ( 
\par 9 Sidonci zovu Hermon Sirjon, a Amorejci ga  zovu Senir): 
\par 10 sve gradove po Visoravni, sav Gilead i sav Bašan, sve do Salke i Edreja - gradove Ogova kraljevstva u Bašanu.  ( 
\par 11 Bašanski kralj Og jedini je od preostalih Refaimovaca. Krevet  njegov, odar od željeza, još se nalazi u Rabi, gradu sinova Amonovih:  deset je lakata - običnih lakata - dug, a četiri lakta širok.) 
\par 12 To je, dakle, bila zemlja koju smo zauzeli u ono vrijeme, počev od Aroera, koji je na potoku Arnonu. Polovicu gileadskog  pogorja s njegovim gradovima dao sam Rubenovcima i Gadovcima. 
\par 13 Ostatak Gileada i sav Bašan, Ogovo kraljevstvo, dodijelio  sam polovini Manašeova plemena. (Sva argopska krajina i sav Bašan  zove se zemlja refaimska. 
\par 14 Manašeov sin Jair zauzeo je svu  argopsku krajinu do međe Gešurovaca i Maakinovaca. On ta mjesta  bašanska nazva svojim imenom, pa se još i danas zovu Jairova  Sela.) 
\par 15 Makiru sam dodijelio Gilead. 
\par 16 Rubenovcima i Gadovcima  dao sam od Gileada do potoka Arnona - sredina potoka jest međa  - i do potoka Jaboka, amonske granice. 
\par 17 A granicom su služile  Araba i Jordan od Kinereta do mora uz Arabu - Slanog mora - na  podnožju obronaka Pisge prema istoku. 
\par 18 U ono vam vrijeme naredih: 'Jahve, Bog vaš, daje vam  ovu zemlju u posjed. Svi vi koji ste od boja pođite naoružani  pred svojom braćom Izraelcima. 
\par 19 Jedino žene vaše, djeca vaša  i stoka vaša - znam da imate mnogo stoke - neka ostanu u vašim  gradovima što vam ih dodijelih 
\par 20 dokle Jahve ne dadne miran  boravak i vašoj braći kao i vama; tako da i oni zauzmu zemlju  što im je Jahve, Bog vaš, daje s onu stranu Jordana. Istom onda  neka se svaki od vas vrati na posjed što sam vam ga dodijelio.' 
\par 21 U ono sam vrijeme naredio Jošui: 'Svojim si očima vidio što  je sve Jahve, Bog vaš, učinio onoj dvojici kraljeva. Tako će  Jahve učiniti sa svim kraljevstvima preko kojih budeš prelazio. 
\par 22 Ne bojte se njih! TÓa Jahve, Bog vaš, bori se za vas.' 
\par 23 Tada zamolih milost u Jahve: 
\par 24 'Gospodine moj, Jahve!  Ti si počeo pokazivati svome sluzi svoju veličajnost i svoju  moć. TÓa koji bog, na nebu ili na zemlji, može izvesti takva  djela i čudesa kao što su tvoja! 
\par 25 Dopusti mi da odem onamo  i pogledam onu blaženu zemlju preko Jordana, onaj krasni gorski  kraj i Libanon!' 
\par 26 Ali je Jahve, zbog vas, bio na me ljut,  pa me nije uslišao. 'Dosta', reče mi Jahve, 'ne govori mi više  o tom! 
\par 27 Popni se na vrhunac Pisge i upri oči svoje na zapad, sjever, jug i istok. Razmotri dobro očima svojim, jer preko  Jordana nećeš prijeći. 
\par 28 Uputi Jošuu, osokoli ga i ohrabri!  On neka ide na čelu ovoga naroda; neka ih on uvede u posjed zemlje  koju vidiš.' 
\par 29 Tako smo ostali u toj dolini kraj Bet Peora." 


\chapter{4}

\par 1 "A sada, Izraele, poslušaj zakone i uredbe kojima vas učim  da biste ih vršili i tako poživjeli te unišli i zaposjeli zemlju  koju vam daje Jahve, Bog otaca vaših. 
\par 2 Niti što nadodajite  onome što vam zapovijedam niti što od toga oduzimljite; vršite  zapovijedi Jahve, Boga svoga, što vam ih dajem. 
\par 3 Vidjeli ste  svojim očima što je Jahve učinio s Baal Peorom: jer Jahve, Bog  tvoj, iskorijenio je iz tvoje sredine svakoga koji je slijedio  Baal Peora. 
\par 4 A svi vi koji se čvrsto držite Jahve, Boga svoga, živi ste i danas. 
\par 5 Ja sam vas, eto, poučio o zakonima i uredbama, kako mi je Jahve, Bog moj, naredio da ih vršite u zemlji u koju  idete da je zaposjednete. 
\par 6 Držite ih i vršite: to će u očima  naroda biti vaša mudrost i vaša razboritost. Kad oni čuju za  sve ove zakone, reći će: 'Samo je jedan narod mudar i pametan, a to je ovaj veliki narod.' 
\par 7 Jer koji je to narod tako velik  da bi mu bogovi bili tako blizu kao što je Jahve, Bog naš, nama  kad god ga zazovemo? 
\par 8 Koji je to narod tako velik da bi imao  zakone i uredbe pravedne kao što je sav ovaj Zakon koji vam ja  danas iznosim? 
\par 9 Zato pazi i dobro se čuvaj da ne zaboraviš događaje što  si ih svojim očima vidio; neka ti ne iščeznu iz srca ni jednoga  dana tvoga života; naprotiv, pouči o njima svoje sinove i sinove  svojih sinova. 
\par 10 Onog dana kad si stajao na Horebu pred Jahvom, Bogom  svojim, Jahve mi je rekao: 'Skupi mi narod! Hoću da čuju moje  riječi, da me se nauče bojati sve vrijeme što budu živjeli na  zemlji te da o njima pouče i svoju djecu.' 
\par 11 Vi ste se onda primakli i stali pod brdo. S usplamtjeloga  brda plamen je sukljao do sred neba zamračena tmastim oblakom. 
\par 12 Isred ognja Jahve je govorio vama; čuli ste zvuk riječi,  ali lika niste nazreli - ništa osim glasa. 
\par 13 Objavio vam je  svoj Savez i naložio vam da ga vršite - Deset zapovijedi, što  ih ispisa na dvije kamene ploče. 
\par 14 A meni je Jahve naredio  da vas poučim o zakonima i uredbama što ćete ih vršiti u zemlji  u koju odlazite da je zaposjednete. 
\par 15 Pazite dobro! Onoga dana kad vam je Jahve, Bog vaš, govorio  isred ognja na Horebu, niste vidjeli nikakva lika, 
\par 16 da se  ne biste pokvarili te da ne biste pravili sebi kakva klesana  lika, kipa muškoga ili ženskoga obličja, 
\par 17 ni obličja kakve  životinje što je na zemlji, ni obličja kakve ptice što pod nebom  lijeta, 
\par 18 ni obličja bilo čega što po zemlji gmiže, ni obličja  kakve ribe što je u vodi pod zemljom 
\par 19 i da se ne bi, kad digneš  svoje oči prema nebu te vidiš sunce, mjesec i zvijezde - svu  nebesku vojsku - dao zavesti da im se klanjaš i da im iskazuješ  štovanje. Njih je Jahve, Bog tvoj, dao svim narodima, svugdje  pod nebom. 
\par 20 A vas je uzeo Jahve i izveo vas iz Egipta - iz  one peći ražarene - da postanete narod njegove baštine, to što  ste danas. 
\par 21 Ali se zbog vas Jahve na me razljutio i zakleo da ja  neću prijeći preko Jordana i unići u blaženu zemlju koju ti Jahve, Bog tvoj, daje u baštinu. 
\par 22 Tako, ja ću umrijeti u ovoj zemlji;  ja preko Jordana neću prijeći. A vi ćete prijeći i zaposjesti  onu krasnu zemlju. 
\par 23 Zato pazite da ne zaboravljate Saveza  što ga je Jahve, Bog vaš, sklopio s vama te sebi ne pravite klesanih  likova bilo čega što je Jahve, Bog tvoj, zabranio. 
\par 24 Jer Jahve, Bog tvoj, oganj je što proždire; on je Bog ljubomoran. 
\par 25 Kad budete izrodili djecu i unučad i budete dulje u onoj  zemlji proboravili, a pokvarite se praveći sebi bilo kakve klesane  likove i čineći zlo u očima Jahve, Boga svojega, tako da ga na  srdžbu izazovete, 
\par 26 znajte - uzimam za svjedoke protiv vas  nebesa i zemlju - da će vas brzo nestati sa zemlje u koju idete  preko Jordana da je zaposjednete: nećete dugo u njoj živjeti  nego ćete biti iskorijenjeni. 
\par 27 Jahve će vas raspršiti po narodima  i ostat će vas samo malen broj među narodima među koje vas Jahve  odvede. 
\par 28 Ondje ćete se klanjati bogovima što su ih ljudske  ruke načinile od drveta i kamena, bogovima koji ne mogu ni vidjeti  ni čuti, ni jesti ni mirisati. 
\par 29 Ondje ćeš tražiti Jahvu, Boga svoga. I naći ćeš ga ako  ga budeš tražio svim srcem svojim i svom dušom svojom. 
\par 30 U  nevolji tvojoj snaći će te sve to, ali u posljednje vrijeme ti  ćeš se obratiti Jahvi, Bogu svomu, i poslušati njegov glas. 
\par 31 TÓa  Jahve, Bog tvoj, Bog je milosrdan; neće te on zapustiti ni upropastiti  niti će zaboraviti Saveza što ga je pod zakletvom sklopio s ocima  tvojim. 
\par 32 Ispitaj samo prijašnja vremena što su protekla prije  tebe, sve otkad je Bog stvorio čovjeka na zemlji: je li ikad, s jednoga kraja nebesa do drugoga, bilo ovako veličanstvena  događaja? Je li se što takvo čulo? 
\par 33 Je li ikad koji narod  čuo glas Boga gdje govori isred ognja kao što si ti čuo i na  životu ostao? 
\par 34 Ili, pokuša li koji bog da ode i uzme sebi  jedan narod isred drugog naroda kušnjama, znakovima, čudesima  i ratom, jakom rukom i ispruženom mišicom, uza silne strahote, kao što je sve to, na vaše oči, učinio za vas Jahve, Bog vaš, u Egiptu? 
\par 35 Tebi je to pokazano da znaš da je Jahve pravi Bog i da  nema drugoga uz njega. 
\par 36 S neba ti se oglasio svojim glasom  da te pouči; dopustio ti je da vidiš njegov veliki oganj na zemlji;  i isred ognja čuo si njegove riječi. 
\par 37 Zbog toga što je ljubio  očeve tvoje, izabrao je poslije njih njihovo potomstvo; on, glavom, izveo te iz Egipta svojom silnom moći; 
\par 38 ispred tebe rastjerao  je narode, i brojnije i jače od tebe, da te dovede u njihovu  zemlju i preda je tebi u baštinu, kao što je i danas. 
\par 39 Danas, dakle, spoznaj i zasadi u svoje srce: Jahve je Bog gore na nebu  i ovdje na zemlji - drugoga nema. 
\par 40 Drži njegove zakone i njegove  zapovijedi koje ti dajem danas da dobro bude tebi i tvojoj djeci  poslije tebe; da dugo poživiš na zemlji koju ti Jahve, Bog tvoj, daje zauvijek." 
\par 41 Tada Mojsije izabra tri grada preko Jordana, na istočnoj  strani, 
\par 42 kamo će se moći skloniti ubojica koji nehotice ubije  svoga bližnjega a da prije nije imao mržnje prema njemu: da bi, bježeći u koji od ovih gradova, mogao spasiti svoj život. 
\par 43 To  su: Bezer u pustinji, u zemlji Mišoru, za Rubenovce; Ramot u  Gileadu za Gadovce, i Golan u Bašanu za Manašeovce. 
\par 44 Ovo je Zakon što ga je Mojsije postavio pred Izraelce; 
\par 45 ovo su upute, zakoni i uredbe što ih je Mojsije dao Izraelcima  kad su izišli iz Egipta, 
\par 46 s one strane Jordana, u dolini nasuprot  Bet Peoru, u zemlji amorejskoga kralja Sihona, koji je živio  u Hešbonu i koga su potukli Mojsije i Izraelci pošto iziđoše  iz Egipta. 
\par 47 Njegovu su zemlju zauzeli i zemlju bašanskoga  kralja Oga, dvaju amorejskih kraljeva koji su živjeli preko Jordana  na istoku, 
\par 48 od Aroera, koji se nalazi na obali potoka Arnona, do brda Sirjona, to jest Hermona, 
\par 49 i svu Arabu preko Jordana, s istoka do mora u Arabi, pod obroncima Pisge. 


\chapter{5}

\par 1 Mojsije sazva sav Izrael te im reče: "Čuj, Izraele, naredbe  i zapovijedi što ih danas izričem u tvoje uši! Naučite ih, držite  i vršite. 
\par 2 Jahve, Bog naš, sklopio je s nama Savez na Horebu. 
\par 3 Nije Jahve sklopio taj Savez s našim očevima, nego baš s nama  svima koji smo danas ovdje živi. 
\par 4 Licem je u lice Jahve govorio  s vama na brdu isred ognja. 
\par 5 Ja sam u ono vrijeme stajao između  Jahve i vas da vam objavim Jahvine riječi, jer se vi, u strahu  od ognja, niste htjeli peti na brdo. Rekao je: 
\par 6 'Ja sam Jahve, Bog tvoj, koji sam te izveo iz zemlje egipatske, iz kuće ropstva. 
\par 7 Nemoj imati drugih bogova uz mene! 
\par 8 Ne pravi sebi lika ni obličja bilo čega što je gore na  nebu, ili dolje na zemlji, ili u vodama pod zemljom. 
\par 9 Ne klanjaj  im se niti im služi. Jer ja, Jahve, Bog tvoj, Bog sam ljubomoran.  Kažnjavam grijeh otaca - onih koji me mrze - na djeci do trećeg  i četvrtog koljena, 
\par 10 a iskazujem milosrđe tisućama koji me  ljube i vrše moje zapovijedi. 
\par 11 Ne uzimaj uzalud imena Jahve, Boga svoga, jer Jahve ne  oprašta onome koji uzalud izgovara ime njegovo. 
\par 12 Dan subotnji obdržavaj i svetkuj, kako ti je naredio  Jahve, Bog tvoj. 
\par 13 Šest dana radi i obavljaj sav svoj posao. 
\par 14 A sedmoga je dana subota, počinak posvećen Jahvi, Bogu tvome.  Tada nikakva posla nemoj raditi: ni ti, ni sin tvoj, ni kći tvoja, ni sluga tvoj, ni sluškinja tvoja, ni vol tvoj, ni magarac tvoj, niti ikakvo živinče tvoje, niti došljak koji je unutar tvojih  vrata; tako da mogne otpočinuti i sluga tvoj, i sluškinja tvoja  kao i ti. 
\par 15 Sjeti se da si i ti bio rob u zemlji egipatskoj  i da te odande izbavio Jahve, Bog tvoj, rukom jakom i ispruženom  mišicom. Zato ti je zapovjedio Jahve, Bog tvoj, da držiš dan  subotnji. 
\par 16 Poštuj oca svoga i majku svoju, kako ti je Jahve, Bog  tvoj, zapovjedio, da dugo živiš i dobro ti bude na zemlji koju  ti Jahve, Bog tvoj, daje. 
\par 17 Ne ubij! 
\par 18 Ne učini preljuba! 
\par 19 Ne ukradi! 
\par 20 Ne svjedoči lažno na bližnjega svoga! 
\par 21 Ne poželi žene bližnjega svoga! Ne poželi kuće bližnjega svoga, ni njive njegove, ni sluge  njegova, ni sluškinje njegove, ni vola njegova, ni magarca njegova, niti išta što je bližnjega tvoga.' 
\par 22 Te je riječi na brdu, isred ognja, oblaka i guste tmine, jakim glasom upravio Jahve svemu vašem zboru. Ništa nije dodavao  nego ih je ispisao na dvije kamene ploče te ih predao meni. 
\par 23 A onda, kad čuste glas iz tmine, dok je brdo plamtjelo  u ognju, k meni pristupiše svi vaši plemenski glavari i vaše  starješine 
\par 24 pa rekoše: 'Jahve, Bog naš, očitovao nam je, eto, svoju slavu i svoju veličajnost; čuli smo njegov glas isred  ognja; danas smo vidjeli da čovjek može ostati na životu iako  mu Bog govori. 
\par 25 A sad, zašto da umremo? Ovaj bi nas veliki  oganj mogao proždrijeti; budemo li dalje slušali glas Jahve,  Boga svoga, mogli bismo umrijeti. 
\par 26 Jer, koji je smrtnik ikad  slušao glas Boga živoga kako govori isred ognja - kao mi - i  ostao na životu? 
\par 27 Ti se primakni i slušaj sve što će ti reći  Jahve, Bog naš. A onda ti nama kaži sve što tebi Jahve, Bog naš, rekne, i mi ćemo to poslušati i izvršiti.' 
\par 28 Jahve je čuo vaše riječi kad ste mi govorili pa mi reče:  'Čuo sam riječi što ih je taj narod tebi upravio. Sve što su  rekli dobro je. 
\par 29 Kad bi samo njihova srca bila takva da me  se uvijek boje i drže sve moje zapovijedi, da tako vazda budu  sretni, oni i njihovo potomstvo! 
\par 30 Hajde, reci im: Vratite  se u svoje šatore! 
\par 31 A ti ostani ovdje kod mene; kazat ću ti  sve zapovijedi, zakone i uredbe kojima ćeš ih poučiti i koje  će oni vršiti u zemlji što im je dajem u posjed.' 
\par 32 Pazite, dakle, da radite kako vam je Jahve, Bog vaš,  naložio! Ne skrećite ni desno ni lijevo. 
\par 33 Slijedite potpuno  put koji vam je Jahve, Bog vaš, označio, da tako uzmognete živjeti, imati sreću i dug život u zemlji koju ćete zaposjesti. 


\chapter{6}

\par 1 Ovo su zapovijedi, zakoni i uredbe koje mi Jahve, Bog vaš,  zapovjedi da vas u njima poučim, kako biste ih vršili u zemlji  u koju odlazite da je zaposjednete; 
\par 2 da se svega svog vijeka  bojiš Jahve, Boga svoga, ti, sin tvoj i sin tvoga sina, vršeći  sve zakone njegove i sve zapovijedi njegove što ti ih danas propisujem, pa da imaš dug život. 
\par 3 Slušaj, Izraele, drži ih i vrši da  ti dobro bude i da se razmnožiš u zemlji kojom teče med i mlijeko, kao što ti je obećao Jahve, Bog otaca tvojih. 
\par 4 Čuj, Izraele! Jahve je Bog naš, Jahve je jedan! 
\par 5 Zato  ljubi Jahvu, Boga svoga, svim srcem svojim, svom dušom svojom  i svom snagom svojom! 
\par 6 Riječi ove što ti ih danas naređujem  neka ti se urežu u srce. 
\par 7 Napominji ih svojim sinovima. Govori  im o njima kad sjediš u svojoj kući i kad ideš putem; kad liježeš  i kad ustaješ. 
\par 8 Priveži ih na svoju ruku za znak i neka ti  budu kao zapis među očima! 
\par 9 Ispiši ih na dovratnicima kuće  svoje i na vratima svojim! 
\par 10 A kad te Jahve, Bog tvoj, dovede u zemlju za koju se  zakleo tvojim ocima, Abrahamu, Izaku i Jakovu, da će je tebi  dati - u velike i lijepe gradove kojih nisi zidao; 
\par 11 u kuće  pune svakog dobra kojih nisi punio; na iskopane čatrnje kojih  nisi kopao; u vinograde i maslinike kojih nisi sadio - i sit  se najedeš: 
\par 12 pazi da ne zaboraviš Jahvu koji te izveo iz zemlje  egipatske, iz kuće ropstva. 
\par 13 Boj se Jahve, Boga svoga; njemu  iskazuj štovanje; njegovim imenom polaži prisegu. 
\par 14 Ne idite  za drugim bogovima između bogova drugih naroda što su oko vas. 
\par 15 Jer je Jahve, Bog tvoj, što stoji u sredini tvojoj, ljubomoran  Bog; gnjev bi Jahve, Boga tvoga, usplamtio protiv tebe i istrijebio  te sa zemlje. 
\par 16 Ne iskušavajte Jahvu, Boga svoga, kao što ste  ga iskušavali kod Mase. 
\par 17 Točno vršite zapovijedi Jahve, Boga  svoga, upute njegove i zakone njegove koje je izdao. 
\par 18 Čini  što je pravo i dobro u očima Jahve da ti dobro bude i da se domogneš  dobre zemlje za koju se Jahve zakleo tvojim ocima 
\par 19 da će iz  nje protjerati sve tvoje neprijatelje ispred tebe; tako je obećao  Jahve. 
\par 20 A kad te sutra zapita tvoj sin: što su te upute, zakoni  i uredbe što ih je Jahve, Bog naš, vama propisao - 
\par 21 kaži svome  sinu: 'Bili smo faraonovi robovi u Egiptu, ali nas je Jahve izveo  iz Egipta jakom rukom. 
\par 22 Na naše je oči Jahve učinio velike  i strašne znakove i čudesa protiv Egipta, protiv faraona i protiv  svega doma njegova, 
\par 23 a nas je odande izveo da nas dovede i  dade nam zemlju koju je zakletvom obećao ocima našim. 
\par 24 I naredio  nam je Jahve da sve ove naredbe vršimo u strahopoštovanju prema  Jahvi, Bogu svome, da bismo uvijek bili sretni i da živimo kao  što je to danas.' 
\par 25 Naša će, dakle, pravednost biti: držati i vršiti sve  ove zapovijedi pred Jahvom, Bogom našim, kako nam je naredio. 


\chapter{7}

\par 1 Kad te Jahve, Bog tvoj, uvede u zemlju u koju ideš da je zaposjedneš  i kad ispred tebe otjera mnoge narode: Hetite, Girgašane, Amorejce, Kanaance, Perižane, Hivijce i Jebusejce - sedam naroda brojnijih  i jačih od tebe - 
\par 2 te kad ih Jahve, Bog tvoj, preda tebi i  ti ih poraziš, udari ih prokletstvom; nemoj sklapati s njima  saveza niti im iskazuj milosti. 
\par 3 Ne sklapaj ženidbe s njima, ne udavaj svoje kćeri za njihova sina niti ženi svoga sina njihovom  kćeri; 
\par 4 jer bi ona odvratila od mene sina tvoga; drugim bi  bogovima on služio; Jahve bi se razgnjevio protiv vas i brzo  bi te istrijebio. 
\par 5 Nego ovako učinite prema njima: porušite  njihove žrtvenike, porazbijajte njihove stupove, njihove ašere  počupajte a njihove kumire spalite. 
\par 6 TÓa ti si narod posvećen Jahvi, Bogu svome; tebe je Jahve, Bog tvoj, izabrao da među svim narodima koji su na zemlji budeš  njegov predragi vlastiti narod. 
\par 7 Nije vas Jahve odabrao i prihvatio zato što biste vi bili  brojniji od svih naroda - vi ste zapravo najmanji - 
\par 8 nego zato  što vas Jahve ljubi i drži zakletvu kojom se zakleo vašim ocima.  Stoga vas je Jahve izveo jakom rukom i oslobodio vas iz kuće  ropstva, ispod vlasti faraona, kralja egipatskoga. 
\par 9 Zato znaj da je Jahve, Bog tvoj, pravi Bog, Bog vjeran, koji drži svoj Savez i milost svoju iskazuje do tisuću koljena  onima koji ga ljube i drže njegove zapovijedi. 
\par 10 A onima koji  ga mrze uzvraća izravno njima samima; uništava bez odgađanja  onoga koji ga mrzi: uzvraća izravno njemu samomu. 
\par 11 Stoga drži  zapovijedi, zakone i uredbe koje ti danas nalažem da ih vršiš. 
\par 12 A za nagradu - budeš li slušao ove naloge, držao ih te  izvršavao - Jahve, Bog tvoj, držat će ti Savez svoj i milost  za koje se zakleo tvojim ocima. 
\par 13 Ljubit će te, blagoslivljati  i razmnažati; blagoslivljat će plod utrobe tvoje i rod zemlje  tvoje: žito tvoje, vino tvoje, ulje tvoje, mlad krava tvojih  i prirast stoke tvoje u zemlji za koju se zakleo ocima tvojim  da će je tebi dati. 
\par 14 Bit ćeš blagoslovljen nad sve narode;  neće u tebe biti ni neplodna ni neplodne, ni među tvojom čeljadi  ni među stokom tvojom. 
\par 15 Jahve će od tebe maknuti svaku bolest;  neće na te pustiti ni jedno od strašnih zala egipatskih za koja  znaš nego će njima pritiskati one koji te mrze. 
\par 16 Uništavaj sve narode koje ti Jahve, Bog tvoj, bude predavao.  Neka ih ne sažaljuje oko tvoje. Nemoj se klanjati njihovim kumirima, jer bi ti to bilo zamkom. 
\par 17 Možda ćeš u svome srcu reći: 'Oni su narodi brojniji  od mene, kako ću ih onda protjerati?' 
\par 18 Ne boj ih se! Sjeti  se što je Jahve, Bog tvoj, učinio faraonu i svemu Egiptu! 
\par 19 Pomisli  na velike kušnje što si ih vidio na svoje oči; na one znakove  i čudesa pa na jaku ruku i ispruženu mišicu kojima te Jahve,  Bog tvoj, izveo. Tako će Jahve, Bog tvoj, učiniti sa svim narodima  kojih se plašiš. 
\par 20 Povrh toga, među njih će Jahve, Bog tvoj, slati stršljene dok ne izginu koji bi preostali i sakrili se  pred tobom. 
\par 21 Ne strepi, dakle, pred njima! TÓa Jahve, Bog  tvoj, u sredini je tvojoj, Bog silan i strahovit. 
\par 22 Malo će pomalo Jahve, Bog tvoj, ispred tebe uništiti  one narode; i nećeš ih moći ujedanput sve istrijebiti da se zvijeri  ne bi protiv tebe razmnožile. 
\par 23 Ali Jahve, Bog tvoj, tebi će  ih predati i među njih unositi stravu dok ne budu uništeni. 
\par 24 I  njihove će kraljeve predati u tvoje ruke da zatreš ime njihovo  pod nebom. Nijedan se neće održati pred tobom dok ih ne uništiš. 
\par 25 Likove njihovih kumira spali! Ne hlepi za srebrom i zlatom  što je na njima; ne uzimlji ga da ne budeš njime zaveden; jer  bi to bilo gadno Jahvi, Bogu tvome. 
\par 26 Ne unosi gnusobe u svoju  kuću da ne budeš udaren prokletstvom kao i ona; duboko je prezri  i grozi se od nje jer je prokleta. 


\chapter{8}

\par 1 Držite i vršite sve zapovijedi koje vam danas naređujem da  biste živjeli i raznmožili se i da biste ušli i zaposjeli zemlju  koju je Jahve pod zakletvom obećao ocima vašim. 
\par 2 Sjećaj se  svega puta kojim te Jahve, Bog tvoj, vodio po pustinji ovih četrdeset  godina da te ponizi, iskuša i dozna što ti je u srcu: hoćeš li  držati zapovijedi njegove ili nećeš. 
\par 3 Ponižavao te i glađu  morio, a onda te hranio manom - za koju nisi znao ni ti ni tvoji  oci -  da ti pokaže kako čovjek ne živi samo o kruhu nego da  čovjek živi o svemu što izlazi iz usta Jahvinih. 
\par 4 Tvoja se  odjeća na tebi nije izderala niti su ti noge oticale ovih četrdeset  godina. 
\par 5 Priznaj onda u svome srcu da te Jahve, Bog tvoj, odgaja  i popravlja, kao što čovjek odgaja sina svoga. 
\par 6 I drži zapovijedi  Jahve, Boga svoga, hodeći putovima njegovim i bojeći se njega! 
\par 7 TÓa Jahve, Bog tvoj, vodi te u dobru zemlju: zemlju potoka  i vrela, dubinskih voda što izviru u dolinama i bregovima; 
\par 8 zemlju  pšenice i ječma, loze, smokava i šipaka, zemlju meda i maslina; 
\par 9 zemlju u kojoj nećeš sirotinjski jesti kruha i gdje ti ništa  neće nedostajati; zemlju gdje kamenje ima željeza i gdje ćeš  iz njezinih brdina vaditi mjed. 
\par 10 Do sita ćeš jesti i blagoslivljati  Jahvu, Boga svoga, zbog dobre zemlje koju ti je dao. 
\par 11 Čuvaj se da ne zaboraviš Jahvu, Boga svoga, zanemarujući  njegove zapovijedi, njegove uredbe i njegove zakone koje ti danas  dajem. 
\par 12 I pošto se najedeš do sitosti, posagradiš lijepe kuće  i u njima se nastaniš; 
\par 13 kad ti se krupna i sitna stoka namnoži;  kad se nakupiš srebra i zlata i kada sve tvoje uznapreduje, 
\par 14 nemoj  da se uznese srce tvoje i da zaboraviš Jahvu, Boga svoga, koji  te izveo iz zemlje egipatske, iz kuće ropstva; 
\par 15 koji te proveo  kroz onu veliku i strašnu pustinju, kroz zemlju plamenih zmija  i štipavaca, suhim i bezvodnim krajem; koji ti je izveo vodu  iz stijene tvrde kao kremen; 
\par 16 koji te u pustinji hranio manom, nepoznatom tvojim ocima, da te ponizi i da te iskuša te da na  kraju budeš sretan. 
\par 17 Ne reci tada u svome srcu: svojom sam  moći i snagom svojih ruku sebi namakao ovo bogatstvo. 
\par 18 Sjeti  se Jahve, Boga svoga! TÓa on ti je dao snagu da stječeš bogatstvo  da tako ispuni - kao što je danas - svoj Savez za koji se zakleo  tvojim ocima. 
\par 19 Ako li zaboraviš Jahvu, Boga svoga, i pođeš za drugim  bogovima te njima budeš iskazivao štovanje, njima se klanjao, kunem vam se danas da ćete zacijelo izginuti; 
\par 20 poput naroda  koje će Jahve pogubiti pred vama, tako će i vas nestati jer niste  poslušali glasa Jahve, Boga svoga. 


\chapter{9}

\par 1 Slušaj, Izraele! Danas prelaziš preko Jordana da sebi podvrgneš  narode i veće i brojnije nego što si ti; velike gradove, s utvrdama  do nebesa; 
\par 2 narod velik i gorostasan poput Anakovaca, koje  već poznaješ i o kojima si slušao: 'Tko da odoli Anakovcima?' 
\par 3 Znaj dakle danas da Jahve, Bog tvoj, ide pred tobom. On je  vatra što proždire; on će ih oboriti, tebi ih podvrgnuti. A ti  ćeš ih onda rastjerati i ubrzo pobiti, kako ti je Jahve i rekao. 
\par 4 Pošto ih otjera ispred tebe Jahve, Bog tvoj, nemoj reći u  srcu svome: 'Jahve me uveo da zaposjednem ovu zemlju zbog moje  pravednosti.' Naprotiv, zbog opačina onih naroda Jahve ih tjera  ispred tebe. 
\par 5 Ne ideš ti da zaposjedneš njihovu zemlju zbog  svoje pravednosti i čestitosti svoga srca, nego zato što Jahve, Bog tvoj, zbog opačine onih naroda tjera njih ispred tebe da  tako održi riječ kojom se zakleo tvojim ocima: Abrahamu, Izaku  i Jakovu. 
\par 6 Znaj, dakle, da ti Jahve, Bog tvoj, ne daje ovu dobru  zemlju u posjed zbog tvoje pravednosti, jer si ti narod tvrde  šije! 
\par 7 Sjećaj se i ne zaboravljaj kako si u pustinji ljutio Jahvu, Boga svoga. Od dana kad ste izašli iz zemlje egipatske do dolaska  na ovo mjesto, Jahvi ste se opirali. 
\par 8 Na Horebu ste rasrdili  Jahvu i Jahve je na vas tako planuo da vas je htio uništiti. 
\par 9 Popeo sam se na brdo da primim kamene ploče, ploče Saveza  što ga s vama sklopi Jahve. Na brdu sam ostao četrdeset dana  i četrdeset noći: niti sam jeo kruha niti pio vode. 
\par 10 I dade  mi Jahve dvije kamene ploče, ispisane prstom Božjim, na kojima  bijahu sve riječi što vam ih je Jahve isred ognja na brdu rekao  na dan zbora. 
\par 11 Kad je prošlo četrdeset dana i četrdeset noći, Jahve mi dade dvije kamene ploče - ploče Saveza. 
\par 12 I reče  mi Jahve: 'Ustaj! Žurno siđi odavde, jer se pokvario narod tvoj  koji si izveo iz Egipta. Brzo su zašli s puta koji sam im označio:  već su sebi napravili livenog kumira.' 
\par 13 Još mi reče Jahve:  'Promatrao sam taj narod. Zbilja je to narod tvrde šije! 
\par 14 Pusti  me da ih uništim i njihovo ime izbrišem pod nebesima, a od tebe  da učinim narod i jači i brojniji nego što je ovaj!' 
\par 15 Okrenuh se i siđoh niz brdo, a brdo svejednako plamtjelo  u ognju. Dvije ploče Saveza bijahu mi u rukama. 
\par 16 Pogledah:  zbilja ste sagriješili protiv Jahve, Boga svoga. Salili ste sebi  tele od kovine. Tako ste brzo zašli s puta što vam ga Jahve bijaše  označio. 
\par 17 Pograbih dvije ploče te ih bacih od sebe objema  rukama - razbih ploče pred vašim očima. 
\par 18 Onda se ničice bacih  pred Jahvu. Četrdeset dana i četrdeset noći - kao i prije - niti  sam jeo kruha niti pio vode zbog svih grijeha koje ste počinili  radeći zlo u očima Jahve i srdeći ga. 
\par 19 Jer se bojah srdžbe  i gnjeva kojim je Jahve usplamtio na vas da vas zatre. Ali me  i tada Jahve usliša. 
\par 20 I na Arona se Jahve silno rasrdio, htio ga uništiti.  Tada se zauzeh i za Arona. 
\par 21 Vaš grijeh, tele što bijaste načinili, uzeh i sažegoh ga u vatri. U prah ga satrh i prah mu bacih u  potok što teče s brda. 
\par 22 Kod Tabere, kod Mase i Kibrot Hataave srdili ste Jahvu. 
\par 23 Kad vas je Jahve slao od Kadeš Barnee govoreći: 'Idite  gore i uzmite zemlju koju sam vam dao', pobunili ste se protiv  riječi Jahve, Boga svoga; u nj se niste pouzdavali niti ste slušali  njegov glas. 
\par 24 Nepokorni bijaste Jahvi otkad vas poznajem. 
\par 25 Zato sam pao ničice i ležao pred Jahvom četrdeset dana  i četrdeset noći, jer Jahve bijaše rekao da će vas uništiti. 
\par 26 Jahvu sam molio i rekao: 'Gospodine moj, Jahve! Ne uništavaj  naroda svoga, baštine svoje koju si izbavio u svojoj veličajnosti  i svojom moćnom rukom izveo iz Egipta. 
\par 27 Sjeti se slugu svojih:  Abrahama, Izaka i Jakova, a ne obaziri se na tvrdokornost ovoga  naroda, na njegovu opačinu, na grijeh njegov, 
\par 28 da se ne rekne  u zemlji iz koje si nas izbavio: Jahve ih nije mogao uvesti u  zemlju koju im je obećao, ili ih je mrzio pa ih je zato odveo  da ih pomori u pustinji. 
\par 29 A oni su tvoj narod, tvoja baština, oni koje si izveo svojom velikom moći i ispruženom mišicom.' 


\chapter{10}

\par 1 U to vrijeme Jahve mi reče: 'Iskleši dvije kamene ploče kao  i prijašnje pa se popni k meni na brdo; a napravi i drveni kovčeg. 
\par 2 Na ploče ću napisati riječi koje su bile na prvim pločama  što si ih razbio. A onda ih položi u kovčeg.' 
\par 3 Načinih kovčeg od bagremovine, isklesah dvije kamene ploče  kao što bijahu prve, pa se, s dvjema pločama u ruci, popeh na  brdo. 
\par 4 I napisa na te ploče, kao i prije, Deset riječi koje  vam je Jahve rekao na brdu, isred ognja, na dan zbora. Onda ih  Jahve dade meni. 
\par 5 Okrenuh se i siđoh s brda. Položih ploče  u kovčeg koji bijah napravio. I stadoše ondje, kako mi je Jahve  naredio. 
\par 6 Od Beerota sinova Jaakanovih odoše Izraelci u Moseru.  Ondje umrije Aron i ondje bi pokopan. Svećenikom mjesto njega  postade njegov sin Eleazar. 
\par 7 Odande odoše u Gudgodu; iz Gudgode  u Jotbatu, u kraj bogat potocima. 
\par 8 U to vrijeme odvoji Jahve  pleme Levijevo da nosi Kovčeg saveza Jahvina; da pred Jahvom  stoji u njegovoj službi te da u njegovo ime blagoslivlja, kako  radi i danas. 
\par 9 Stoga Levi nema udjela ni baštine sa svojom  braćom: Jahve je njegova baština, kako mu je Jahve, Bog tvoj, i rekao. 
\par 10 Na brdu sam ostao, kao i prvi put, četrdeset dana i četrdeset  noći. I usliša me Jahve i taj put; nije htio da te uništi, 
\par 11 nego  mi Jahve reče: 'Ustaj! Idi pred ovim narodom da uđu i zaposjednu  zemlju za koju sam se zakleo njihovim ocima da ću im je dati.' 
\par 12 Dakle, Izraele, što od tebe traži Jahve, Bog tvoj? Samo  to da se bojiš Jahve, Boga svoga; da po svim putovima njegovim  hodiš; da ga ljubiš i služiš Jahvi, Bogu svome, svim srcem svojim  i svom dušom svojom; 
\par 13 da držiš Jahvine zapovijedi i njegove  zakone što ti ih danas za tvoje dobro dajem. 
\par 14 Evo, Jahvi,  Bogu tvome, pripada nebo i nebo nad nebesima, zemlja i sve što  je na njoj. 
\par 15 Ali Jahvi samo vaši oci omilješe i poslije njih  izabrao je vas, potomke njihove, između svih naroda, kako je  i danas. 
\par 16 Srce svoje obrežite; šiju više ne ukrućujte! 
\par 17 Jer  Jahve, Bog vaš, Bog je nad bogovima, Gospodar nad gospodarima, Bog velik, jak i strašan, koji nije pristran i ne da se podmititi; 
\par 18 daje pravdu siroti i udovici; ljubi pridošlicu, daje mu hranu  i odjeću. 
\par 19 Ljubite i vi pridošlicu, jer ste i sami bili pridošlice  u zemlji egipatskoj. 
\par 20 Boj se Jahve, Boga svojeg; njemu služi; uza nj se priljubi;  njegovim imenom priseži. 
\par 21 On je tvoja slava, Bog tvoj, koji  je radi tebe učinio velika i čudesna djela što su ih vidjele  tvoje oči. 
\par 22 Tvojih otaca, kad su se spustili u Egipat, bješe  samo sedamdeset, a sad je Jahve, Bog tvoj, učinio te vas ima  kao zvijezda na nebu. 


\chapter{11}

\par 1 Ljubi, dakle, Jahvu, Boga svoga, i vrši u sve dane njegove  naredbe, njegove zakone, uredbe i zapovijedi. 
\par 2 Vi, a ne vaši  sinovi, koji nisu ni upoznali ni vidjeli pouke Jahve, Boga vašega, danas ste se osvjedočili o njegovoj veličajnosti, o njegovoj  moćnoj ruci, ispruženoj mišici, 
\par 3 o znamenjima njegovima i o  djelima što ih učini usred Egipta na faraonu, kralju egipatskom, i na svoj zemlji njegovoj; 
\par 4 što je učinio egipatskoj vojsci, njihovim konjima i kolima; kako ih je preplavio vodama Crvenog  mora kad su vas progonili i kako ih je zatro do današnjeg dana; 
\par 5 što je za vas radio u pustinji dok ne stigoste do ovoga mjesta; 
\par 6 što je učinio s Datanom i Abiramom, sinovima Eliaba, Rubenova  potomka, kad zemlja rastvori ralje svoje te ih proguta sred svega  Izraela, njih i njihove obitelji, njihove šatore i sve što imahu. 
\par 7 Vaše su oči vidjele sva ta velika djela što ih je Jahve učinio. 
\par 8 Zato držite sve zapovijedi što vam ih danas naređujem  da budete jaki te uzmete u posjed zemlju u koju idete da je osvojite; 
\par 9 napokon, da dugo živite u zemlji za koju se zakleo Jahve ocima  vašim da će je dati njima i njihovu potomstvu - zemlju kojom  teče med i mlijeko. 
\par 10 Jer zemlja u koju ideš da je zaposjedneš  nije kao zemlja egipatska iz koje ste izašli, gdje si, posijavši  sjeme, morao svoj usjev svojom nogom natapati kao što se natapa  povrtnjak. 
\par 11 Zemlja u koju idete da je zaposjednete zemlja  je bregova i dolova i natapa je dažd nebeski; 
\par 12 zemlja nad  kojom Jahve, Bog tvoj, bdi; na kojoj oči Jahve, Boga tvoga, uvijek  počivaju, od početka do svršetka godine. 
\par 13 Zato, ako doista poslušate zapovijedi koje vam danas  izdajem i budete ljubili Jahvu, Boga svoga, i služili mu svim  srcem svojim i svom dušom svojom, 
\par 14 davat ću vašoj zemlji kišu  u pravo vrijeme: u jesen i u proljeće, i moći ćeš sabirati svoje  žito, svoje vino i svoje ulje; 
\par 15 travu ću davati po tvome polju  tvome blagu. Tako ćeš jesti i biti sit. 
\par 16 Pazite da se vaše  srce ne zavede, da ne pođete stranputicom, da drugim bogovima  ne iskazujete štovanje i da im se ne klanjate. 
\par 17 Jer tada bi  na vas Jahve usplamtio gnjevom: nebesa bi zatvorio; kiše ne bi  bilo; zemlja ne bi davala roda i vas bi brzo nestalo s te dobre  zemlje koju vam Jahve daje. 
\par 18 Utisnite ove moje riječi u svoje srce i svoju dušu; kao  znak ih privežite na svoju ruku; neka vam budu kao zapis među  očima! 
\par 19 Poučite u njima svoje sinove; izgovarajte ih kad sjedite  u svojoj kući i kad idete putem; kad liježete i kad ustajete. 
\par 20 Ispišite ih na dovratnike svoje kuće i na svoja vrata 
\par 21 da  vaši dani i dani vaših sinova u zemlji za koju se Jahve zakleo  vašim ocima da će im je dati - budu brojni kao dani nebesa nad  zemljom. 
\par 22 Ako budete vjerno držali sve ove zapovijedi koje vam  naređujem, vršili ih i ljubili Jahvu, Boga svoga, hodili svim  njegovim putovima i čvrsto se priljubili uz njega, 
\par 23 Jahve  će ispred vas protjerati sve te narode i vi ćete s posjeda odagnati  narode brojnije i jače od sebe. 
\par 24 Svako mjesto na koje stupi  vaša noga bit će vaše; od pustinje i Libanona, od Rijeke, rijeke  Eufrata, do Zapadnog mora sterat će se vaše područje. 
\par 25 Nitko  se neće održati pred vama; strah i trepet raširit će Jahve, Bog  vaš, po svoj zemlji u koju stupite, kako vam je rekao. 
\par 26 Gledajte! Nudim vam danas blagoslov i prokletstvo: 
\par 27 blagoslov, budete li slušali zapovijedi Jahve, Boga svoga, koje vam danas  dajem; 
\par 28 a prokletstvo, ne budete li slušali zapovijedi Jahve, Boga svoga, nego sađete s puta koji vam danas određujem te pođete  za drugim bogovima kojih niste poznavali. 
\par 29 Kada te Jahve,  Bog tvoj, uvede u zemlju u koju ideš da je zaposjedneš, tada  nad gorom Gerizimom izreci blagoslov, a prokletstvo nad gorom  Ebalom. 
\par 30 Te se gore izdižu, kako znate, s onu stranu Jordana, za putom prema zapadu, u zemlji Kanaanaca, koji žive u Arabi, nasuprot Gilgalu, uz Hrast More. 
\par 31 Eto ćete prijeći preko Jordana da zaposjednete zemlju  koju vam daje Jahve, Bog vaš. Zaposjednite je i nastanite se  u njoj. 
\par 32 Ali držite i vršite sve zakone i uredbe koje vam  danas izlažem. 


\chapter{12}

\par 1 Ovo su zakoni i uredbe što vam ih valja držati i vršiti u  zemlji koju vam Jahve, Bog otaca vaših, daje u posjed za sve  dane što budete živjeli na zemlji. 
\par 2 Sravnite sa zemljom sva mjesta na kojima su narodi koje  ćete protjerati iskazivali štovanje svojim bogovima, nalazila  se ona na visokim brdima, na humovima ili pod kakvim zelenim  drvetom. 
\par 3 Porušite njihove žrtvenike, porazbijajte njihove  stupove, spalite im ašere; smrvite kipove njihovih bogova, zatrite  im imena s onih mjesta. 
\par 4 Jahvi, Bogu svome, nemojte onako iskazivati štovanje. 
\par 5 Jahvu, Boga svoga, tražite jedino na mjestu koje je on odabrao, sred svih vaših plemena, da ondje stavi svoje ime i da ondje  prebiva; 
\par 6 onamo donosite svoje paljenice i svoje klanice, svoje  desetine i darove svojih ruku, svoje zavjetne i dragovoljne prinose  i prvine od svoga krupnoga i sitnoga blaga. 
\par 7 Blagujte ondje, vi i vaše obitelji, u nazočnosti Jahve, Boga svoga; veselite  se svime što su vaše ruke namaknule i što vam je Jahve, Bog vaš, blagoslovom udijelio. 
\par 8 Nemojte raditi čak ni kako radimo ovdje danas - svatko  što se njemu čini dobro - 
\par 9 jer još niste stigli u Počivalište, u baštinu koju ti daje Jahve, Bog tvoj. 
\par 10 Ali kad prijeđete  preko Jordana i nastanite se u zemlji koju vam Jahve, Bog vaš, daje u baštinu, kad vas smiri od svih neprijatelja koji budu  oko vas te budete živjeli bez straha, 
\par 11 onda ćete donositi  sve što vam naređujem: svoje paljenice, svoje klanice, svoje  desetine, darove svojih ruku i sve svoje izabrane zavjetnice  koje budete zavjetovali Jahvi - na mjesto koje Jahve, Bog vaš, odabere da ondje nastani svoje ime. 
\par 12 Veselite se tada pred  Jahvom, Bogom svojim, vi, vaši sinovi i kćeri, vaše sluge i sluškinje  i levit koji bude u vašim gradovima, jer on nema s vama udjela  ni baštine. 
\par 13 Pazi da ne prinosiš svojih žrtava paljenica na bilo kojem  mjestu što ga zamijetiš, 
\par 14 nego samo na mjestu što ga odabere  Jahve, u jednome od tvojih plemena. Tu prinosi svoje paljenice  i tu obavljaj sve što ti naređujem. 
\par 15 Ali svaki put kad ti  srce zaželi, možeš zaklati i jesti mesa u svim svojim gradovima, prema blagoslovu koji ti Jahve, Bog tvoj, bude davao. I nečist  i čist može ga jesti, kao da je od srne ili jelena. 
\par 16 Ali krvi  nemojte blagovati; istočite je na zemlju kao vodu. 
\par 17 Po svojim gradovima nemojte jesti desetine svoga žita, svoga vina, svoga ulja ni prvine svoga krupnog ili sitnog blaga;  niti išta od svojih zavjetovanih i od svojih dragovoljnih prinosa, ni od prinosa svojih ruku, 
\par 18 nego ćeš to blagovati pred Jahvom, Bogom svojim, u mjestu koje Jahve, Bog tvoj, odabere, ti, tvoj  sin, tvoja kći, tvoj sluga, tvoja sluškinja i levit koji bude  u tvojim gradovima. Proveseli se u nazočnosti Jahve, Boga svoga, svime što ti ruka namakne. 
\par 19 Pazi da nikad ne zaboraviš levita  dok si na svojoj zemlji. 
\par 20 Kad ti Jahve, Bog tvoj, proširi tvoje područje, kao što  ti je rekao, i ti rekneš: 'Ja bih jeo mesa' - jer želiš jesti  mesa - možeš ga jesti koliko ti duša želi. 
\par 21 Bude li mjesto  koje Jahve, Bog tvoj, odabere da u njemu svoje ime smjesti daleko  od tebe, onda možeš zaklati bilo što od svoje krupne ili sitne  stoke što ti je Jahve dadne - kako sam ti već naredio - te jesti  u bilo kojem svome gradu koliko ti duša želi. 
\par 22 Jedi ga ipak  onako kako se jede srna ili jelen: neka ga jedu zajedno čisti  i nečisti. 
\par 23 Samo, pazi da ne jedeš krvi! Ta krv je život.  Ne smiješ jesti život s mesom. 
\par 24 Ne blaguj je; istoči je na  zemlju kao vodu. 
\par 25 Ne smiješ je jesti, da bude dobro i tebi  i tvojim sinovima poslije tebe kad činiš što je pravo u očima  Jahvinim. 
\par 26 Ali svoje posvećene prinose i svoje zavjetne prinose  uzmi i nosi na mjesto koje Jahve odabere. 
\par 27 Tu prinesi svoje  paljenice, meso i krv, na žrtveniku Jahve, Boga svoga. Ali krv  od svojih klanica istoči na žrtvenik Jahve, Boga svoga, a meso  pojedi. 
\par 28 Drži i vrši sve ove naredbe što ti ih propisujem, da  bude dobro zauvijek tebi i tvojim sinovima poslije tebe kad činiš  što je dobro i pravedno u očima Jahve, Boga svoga. 
\par 29 A kad Jahve, Bog tvoj, istrijebi narode na koje ideš  da ih otjeraš s posjeda ispred sebe i kad ih otjeraš te se u  njihovoj zemlji nastaniš, 
\par 30 čuvaj se da ne padneš u zamku;  ne pođi za njima pošto budu uništeni ispred tebe. Ne istražuj  o njihovim bogovima i ne govori: 'Kako su oni narodi štovali  svoje bogove, tako ću i ja.' 
\par 31 Nemoj onako postupati prema  Jahvi, Bogu svome. TÓa Jahvi je zazorno i mrsko sve što su oni  činili svojim bogovima. Čak su svoje sinove i kćeri spaljivali  u čast svojim bogovima. 
\par 32 (13:1) Sve što vam naređujem držite; tomu ništa ne domeći i ništa  ne oduzimaj. 


\chapter{13}

\par 1 (13:2) Ako se u tvojoj sredini pojavi kakav prorok ili čovjek  sa snoviđenjima pa ti iznese kakvo znamenje ili čudo; 
\par 2 (13:3) i to  se znamenje ili čudo o kojem ti je govorio ispuni i onda ti on  rekne: 'Pođimo sad za drugim bogovima kojih dosad ne poznaješ  i njima iskazujmo štovanje', 
\par 3 (13:4) nemoj slušati riječi toga proroka  ni sne toga sanjača: tÓa to vas iskušava Jahve, Bog vaš; hoće  da dozna ljubite li zbilja Jahvu, Boga svoga, svim srcem svojim  i svom dušom svojom. 
\par 4 (13:5) Idite samo za Jahvom, Bogom svojim; njega  se bojte; njegove zapovijedi vršite; njegov glas slušajte; njemu  štovanje iskazujte; uz njega se priljubite. 
\par 5 (13:6) A onaj prorok  ili sanjač neka se pogubi jer je poticao na otpad od Jahve, Boga  vašega, koji vas je izveo iz zemlje egipatske i otkupio vas iz  kuće ropstva. Onaj te htio zavesti s puta kojim ti je Jahve,  Bog tvoj, naredio da ideš. Tako treba da iskorijeniš zlo iz svoje  sredine. 
\par 6 (13:7) Kad bi te brat tvoj, sin majke tvoje, ili sin tvoj vlastiti, kći tvoja, žena u tvom naručju ili prijatelj tvoj koji ti je  kao i život, potajno zavodio govoreći: 'Hajde da iskazujemo štovanje  drugim bogovima', kojih ne poznaješ ni ti niti su ih poznavali  tvoji oci, 
\par 7 (13:8) bogovima onih naroda što oko vas budu, bilo tebi  blizu bilo od tebe daleko, od jednoga kraja zemlje do drugoga  - 
\par 8 (13:9) nemoj pristati niti ga slušaj! Neka ga tvoje oko ne sažaljuje;  ne štedi ga i ne sakrivaj ga 
\par 9 (13:10) nego ga ubij! Neka se najprije  tvoja ruka digne na nj da ga usmrtiš, a onda ruka svega naroda. 
\par 10 (13:11) Zaspi ga kamenjem dok ne umre, jer je kušao da te odvrati  od Jahve, Boga tvoga, koji te izvede iz zemlje egipatske, iz  kuće ropstva. 
\par 11 (13:12) Sav će se Izrael, kad to čuje, napuniti strahom  te više neće počinjati takva zla u tvojoj sredini. 
\par 12 (13:13) Ako u kojem tvome gradu što ti ga Jahve, Bog tvoj, dadne  da se u njemu nastaniš, čuješ gdje govore: 
\par 13 (13:14) 'Pojavile se ništarije  iz tvoje sredine i zavedoše žitelje svoga grada kazujući: Hajde  da služimo drugim bogovima! - kojih vi inače ne poznajete - 
\par 14 (13:15) tada  dobro istraži, raspitaj se i temeljito izvidi. Bude li istina  i doista se ta grozota učinila u tvojoj sredini, 
\par 15 (13:16) onda posijeci  oštrim mačem stanovništvo toga grada, izvrši nad njim kleto uništenje  i nad svime što bude u njemu. 
\par 16 (13:17) Snesi onda sav plijen nasred  trga te spali grad sa svim plijenom kao paljenicu Jahvi, Bogu  svome. Neka zauvijek ostane ruševina i neka se više nikada ne  sazida. 
\par 17 (13:18) Od onoga što je bilo prokletstvom udareno neka ništa  ne prione za tvoju ruku, da Jahve odustane od žestine svoga gnjeva;  da ti iskaže milosrđe, smiluje ti se i razmnoži te, kako se zakleo  tvojim ocima 
\par 18 (13:19) ako ti budeš slušao glas Jahve, Boga svoga,  držeći sve njegove zapovijedi koje ti danas naređujem i vršeći  što je pravo u očima Jahve, Boga tvoga. 


\chapter{14}

\par 1 Vi ste sinovi Jahve, Boga svoga. Nemojte na sebi praviti ureza  ni podstriga na čelu za pokojnikom. 
\par 2 TÓa ti si narod posvećen  Jahvi, Bogu svome; Jahve je odabrao tebe između svih naroda na  zemlji da budeš njegov narod, njegova predraga svojina. 
\par 3 Ništa odvratno nemojte jesti. 
\par 4 Ovo su životinje koje  možete jesti: vol, ovca, koza, 
\par 5 jelen, srna, srndać, kozorog, antilopa, bivol i divokoza; 
\par 6 možete jesti svaku životinju  koja ima razdvojene papke - nadvoje posve razdvojene - i koja  preživa. 
\par 7 Samo od preživača ili od životinja s razdvojenim  čaporcima ne možete jesti ove : devu, arnebeta i svisca. Te,  naime, iako preživaju, nemaju razdvojenih papaka; neka su za  vas nečiste. 
\par 8 A svinja, premda ima papke razdvojene, ne preživa:  neka je za vas nečista. Njezina mesa nemojte jesti niti se njezina  strva doticati. 
\par 9 A od svega što u vodi živi ovo možete jesti: što god ima  ljuske i peraje, možete jesti. 
\par 10 A što nema ljusaka i peraja, ne smijete jesti. To neka je za vas nečisto. 
\par 11 Svaku čistu pticu možete jesti. 
\par 12 Ali ovih ne smijete  jesti: orla strvinara i jastreba, 
\par 13 tetrijeba, sokola bilo  koje vrste; 
\par 14 gavrana bilo koje vrste; 
\par 15 noja, kopca, galeba  ni kraguja bilo koje vrste; 
\par 16 sove, jejine i labuda; 
\par 17 pelikana, bijelog strvinara i gnjurca; 
\par 18 rode, čaplje bilo koje vrste;  pupavca i šišmiša. 
\par 19 Svi krilati kukci neka su za vas nečisti  - ne smijete ih jesti. 
\par 20 Sve krilato čisto možete jesti. 
\par 21 Ne smijete jesti ništa što crkne. Daj to pridošlici koji  boravi u tvojim gradovima neka jede ili pak prodaj tuđincu. Jer  ti si narod posvećen Jahvi, Bogu svome. Ne kuhaj kozleta u mlijeku njegove majke! 
\par 22 Odvajaj desetinu dohotka svake godine od svega što tvoj  usjev u polju donese. 
\par 23 A onda blaguj desetine svoga žita,  svoga vina, svoga ulja i prvine svoje krupne i sitne stoke u  nazočnosti Jahve, Boga svoga, na mjestu koje on odabere da svoje  ime ondje nastani; da se tako naučiš zauvijek bojati se Jahve, Boga svoga. 
\par 24 Bude li ti put predug te ne mogneš donijeti  desetine - jer je mjesto što ga Jahve odabere da u njemu nastani  svoje ime previše daleko od tebe - tada, kad te Jahve, Bog tvoj, blagoslovi, 
\par 25 prodaj to za novac, uzmi novac u ruku pa idi  u mjesto što ga odabere Jahve, Bog tvoj. 
\par 26 Ondje za novac kupi  što želiš: goveče, sitno živinče, vino ili opojno piće - što  god ti duša zaželi. Ondje u nazočnosti Jahve, Boga svoga, blaguj  i veseli se ti i tvoji ukućani. 
\par 27 Ne zanemaruj levita koji  bude u tvojim gradovima, jer on nema udjela ni baštine s tobom. 
\par 28 Na kraju svake treće godine iznesi svu desetinu svoga  prihoda od te godine i položi je na svoja vrata. 
\par 29 Pa neka  dođe levit - jer nema udjela ni baštine s tobom - došljak, sirota  i udovica koji budu živjeli u tvom gradu i neka jedu i neka se  nasite. Tako će te blagoslivljati Jahve, Bog tvoj, u svim poslovima  što ih tvoja ruka poduzme. 


\chapter{15}

\par 1 Na završetku sedme godine opraštaj dugove. 
\par 2 Ovako neka bude  opraštanje: neka svatko oprosti dužniku svoje potraživanje; neka  ne utjeruje duga od svoga bližnjega ni od svoga brata kad se  jednom proglasi Jahvino otpuštanje dugova. 
\par 3 Možeš tražiti od  tuđina, ali ono što se tvoga nađe kod tvoga brata treba da otpustiš, 
\par 4 da ne bude siromaha kod tebe. TÓa Jahve će te obilno blagoslivljati  u zemlji koju ti Jahve, Bog tvoj, daje u baštinu da je zaposjedneš, 
\par 5 samo ako budeš dobro slušao glas Jahve, Boga svoga, držeći  i vršeći sve ove zapovijedi što ti ih danas naređujem. 
\par 6 Jahve, Bog tvoj, blagoslivljat će te kako ti je obećao te ćeš moći  zajmove davati mnogim narodima, a sam ih nećeš morati uzimati;  i nad mnogim ćeš narodima vladati, dok oni nad tobom neće gospodariti. 
\par 7 Nađe li se kod tebe kakav siromah, netko od tvoje braće  u kojem god gradu u zemlji što ti je Jahve, Bog tvoj, dadne,  ne budi tvrda srca niti zatvaraj svoje ruke prema svome siromašnome  bratu, 
\par 8 nego mu širom rastvori svoju ruku i spremno mu daj  što mu nedostaje. 
\par 9 Čuvaj se da ti se u srcu ne porodi opaka  misao te rekneš: 'Sedma se godina, godina otpuštanja dugova,  već približuje' - i da prijekim okom pogledaš svoga siromašnog  brata i ništa mu ne dadneš. On bi zazvao Jahvu protiv tebe i  grijeh bi bio na tebi. 
\par 10 Daj mu rado, a ne da ti srce bude  zlovoljno kad mu daješ, jer će te zbog toga blagoslivljati Jahve, Bog tvoj, u svakom poslu tvome i u svakom pothvatu ruku tvojih. 
\par 11 Kako siromaha nikad neće nestati iz zemlje, zapovijedam ti:  širom otvaraj svoju ruku svome bratu, svome siromahu i potrebitu  u zemlji svojoj. 
\par 12 Ako se tebi proda brat tvoj - Hebrejac ili Hebrejka -  neka ti služi šest godina, a sedme ga godine otpusti od sebe  slobodna. 
\par 13 Kad ga slobodna od sebe otpustiš, ne šalji ga praznih  ruku. 
\par 14 Daruj ga čime između stoke svoje, s gumna svoga i iz  badnja svoga; čime te već Jahve, Bog tvoj, blagoslovio, od toga  i njemu daj. 
\par 15 Sjećaj se kako si bio rob u zemlji egipatskoj  i kako te Jahve, Bog tvoj, otkupio. Zato ti ovo zapovijedam danas. 
\par 16 Ali ako ti on kaže: 'Neću da odlazim od tebe', jer voli  tebe i dom tvoj i jer mu je kod tebe bilo dobro - 
\par 17 uzmi tada  šilo i probuši mu uho na vratima, i neka ti bude robom zauvijek!  Tako isto učini i sa svojom sluškinjom. 
\par 18 Kad ga budeš otpuštao od sebe slobodna, neka ti ne bude  teško, jer je zavrijedio dvostruku najamničku plaću za šest godina  što ti je služio. Zato će te Jahve, Bog tvoj, blagosloviti u  svemu što budeš radio. 
\par 19 Sve muške prvine što ih omladi tvoja krupna i sitna stoka  posveti Jahvi, Bogu svome! Stoga vola prvenca nemoj uprezati  niti strići prvenca od svoje sitne stoke. 
\par 20 Blaguj ga ti i  tvoj dom svake godine u nazočnosti Jahve, Boga svoga, u mjestu  što ga odabere Jahve. 
\par 21 Ali ako bi imali kakvu manu, ako bi bili hromi ili slijepi  ili imali kakvu god ružnu manu, nemoj ih žrtvovati Jahvi, Bogu  svomu! 
\par 22 Pojedi ih u svojoj kući. I nečist i čist mogu ih jesti, kao srnu i jelena. 
\par 23 Jedino krvi njihove ne smiješ jesti!  Istoči je na zemlju kao vodu. 


\chapter{16}

\par 1 Drži mjesec Abib i slavi Pashu u čast Jahvi, Bogu svome, jer  te Jahve, Bog tvoj, u mjesecu Abibu izveo noću iz Egipta. 
\par 2 Kao  pashu u čast Jahvi, Bogu svome, žrtvuj ovce i goveda u mjestu  koje Jahve odabere da u njemu nastani ime svoje. 
\par 3 Ništa ukvasano  nemoj s njome jesti; nego sedam dana jedi beskvasan kruh - kruh  nevoljnički - budući da si u žurbi izišao iz zemlje egipatske:  da se svega svog vijeka sjećaš dana kad si izišao iz zemlje egipatske. 
\par 4 Neka se sedam dana u tebe ne vidi kvasac na svemu tvome području  i ništa od mesa žrtve što je zakolješ navečer prvoga dana ne  smije ostati preko noći do jutra. 
\par 5 Nije ti dopušteno žrtvovati pashu u bilo kojem gradu što  ti ga dadne Jahve, Bog tvoj, 
\par 6 nego u mjestu koje odabere Jahve, Bog tvoj, da ondje nastani ime svoje; samo tu žrtvuj pashu u  predvečerje, o zalasku sunca, jer u to si vrijeme izišao iz Egipta. 
\par 7 Skuhaj je i pojedi na mjestu koje odabere Jahve, Bog tvoj.  Ujutro se onda okreni i zaputi svojim šatorima. 
\par 8 Šest dana  jedi beskvasan kruh, a sedmoga dana neka bude svečani zbor u  čast Jahvi, Bogu tvome. Posla nikakva ne radi! 
\par 9 Nabroj sedam tjedana; a tih sedam tjedana uzmi brojiti  kad srp počne žeti klasje. 
\par 10 Tada drži Blagdan sedmica u čast  Jahvi, Bogu svome, prinoseći dragovoljni prinos iz svoje ruke, kako te već Jahve, Bog tvoj, bude blagoslovio. 
\par 11 I proveseli  se tada u nazočnosti Jahve, Boga svoga - na mjestu što ga Jahve, Bog tvoj, odabere da ondje nastani ime svoje - ti, sin tvoj  i kći tvoja, sluga tvoj i sluškinja tvoja, levit koji bude u  tvome gradu, došljak, sirota i udovica što budu kod tebe. 
\par 12 Sjećaj  se da si i sam bio rob u Egiptu. Zato drži i vrši ove uredbe. 
\par 13 Blagdan sjenica slavi sedam dana pošto pokupiš plodove  sa svoga gumna i iz svoga badnja. 
\par 14 Proveseli se na svoj blagdan  ti, sin tvoj, kći tvoja, sluga tvoj, sluškinja tvoja, levit i  došljak, sirota i udovica što se nađe u tvome gradu. 
\par 15 Svetkuj  u čast Jahvi, Bogu svome, sedam dana na mjestu koje odabere Jahve, jer će te Jahve, Bog tvoj, blagoslovom obasipati u svim tvojim  žetvama, u svakom poslu ruku tvojih, da budeš potpuno veseo. 
\par 16 Triput u godini neka se pokažu svi tvoji muškarci pred  Jahvom, Bogom tvojim, na mjestu koje on odabere: na Blagdan beskvasnog  kruha, na Blagdan sedmica i na Blagdan sjenica. Ali neka nitko  ne dođe pred Jahvu praznih ruku, 
\par 17 nego neka svatko prinese  što može, prema blagoslovu koji ti je udijelio Jahve, Bog tvoj. 
\par 18 U svakom gradu koji ti dade Jahve, Bog tvoj, postavi  suce i nadglednike za svoja plemena da narodom pravedno upravljaju. 
\par 19 Ne iskrivljuj pravde; ne budi pristran; ne primaj mita, jer  mito zasljepljuje oči mudrih, a ugrožava stvar pravednih. 
\par 20 Teži  za samom pravdom, da dugo živiš i zaposjedneš zemlju koju ti  Jahve, Bog tvoj, daje. 
\par 21 Ne postavljaj ašere ni od kakva drveta oko žrtvenika  Jahve, Boga svoga, koji podigneš; 
\par 22 i ne podiži stupova, jer  su na zazor Jahvi, Bogu tvome. 


\chapter{17}

\par 1 Ne žrtvuj Jahvi, Bogu svome, ni vola ni ovna koji bi na sebi  imao manu ili kakvo zlo, jer bi to bilo ružno pred Jahvom, Bogom  tvojim. 
\par 2 Ako se u tvojoj sredini - u bilo kojem tvojem gradu što  ti ga dade Jahve, Bog tvoj - nađe čovjek ili žena da učini što  je zlo u očima Jahve, Boga tvoga, i krši njegov Savez: 
\par 3 otišavši  da iskazuje štovanje drugim bogovima te se pokloni njima, suncu, mjesecu ili bilo čemu od nebeske vojske, a što sam ja zabranio, 
\par 4 i tebi se to javi i ti to čuješ, onda pomno istraži; i bude  li istina i doista se ta grozota učinila u Izraelu, 
\par 5 onda toga  čovjeka ili tu ženu koji učiniše takvu opačinu izvedi na gradska  vrata te ih kamenuj da poginu. 
\par 6 Na smrt osuđeni neka se pogubi  na iskaz dvojice ili trojice svjedoka. Na riječ jednoga svjedoka  ne smije se pogubiti. 
\par 7 Neka najprije svjedoci dignu ruku na  nj da ga smaknu, a poslije toga neka je digne sav narod. Tako  ćeš iskorijeniti zlo iz svoje sredine. 
\par 8 Bude li ti preteško štogod rasuditi: ubojstvo, sukob o  pravima, kakvu ozljedu ili svađu u tvome gradu, tada ustani i  pođi u mjesto što ga odabere Jahve, Bog tvoj. 
\par 9 Obrati se svećenicima, levitima i sucu koji bude za ono vrijeme. Njih pitaj, oni će  ti rasuditi. 
\par 10 I učini onako kako ti budu kazali u mjestu koje  Jahve odabere. Pazi: sve učini kako te upute. 
\par 11 Uradi prema  uputi koju ti dadnu i prema presudi koju donesu. Od presude koju  ti kažu ne odstupaj ni desno ni lijevo. 
\par 12 Ako bi se tko drsko  odupro i ne bi poslušao ni svećenika koji ondje stoji da služi  Jahvi, Bogu tvome, ni suca, neka se taj čovjek pogubi. Tako ćeš  iskorijeniti zlo iz Izraela, 
\par 13 a sav će se narod, kad sazna, bojati i više se neće drsko odupirati. 
\par 14 Kad stigneš u zemlju koju ti Jahve, Bog tvoj, daje; kad  je zaposjedneš i u njoj se nastaniš, pa onda kažeš: 'Želim da  nad sobom postavim kralja, kako ga imaju svi drugi narodi oko  mene' - 
\par 15 tada ćeš onoga koga Jahve, Bog tvoj, odabere, sebi  postaviti za kralja. Nekoga od svoje braće postavi sebi za kralja, a ne smiješ postavljati nad sobom tuđina koji ti nije brat. 
\par 16 Samo neka ne drži mnogo konja i ne šalje naroda u Egipat  da poveća broj konja. Jer vam je Jahve rekao: 'Ovim se putem  nikada više ne vraćajte!' 
\par 17 I neka nema mnogo žena da mu srce  ne pođe stranputicom; i neka sebi ne gomila srebra ni zlata! 
\par 18 A kad sjedne na kraljevsko prijestolje, neka sebi na  svitak prepiše ovaj Zakon od svećenika Levijevaca. 
\par 19 Neka ga  drži uza se; neka ga čita sve vrijeme svoga života da nauči bojati  se Jahve, Boga svoga, držati sve riječi ovoga Zakona i vršiti  ove odredbe; 
\par 20 da se svojim srcem ne uzdigne iznad svoje braće  i da ne skrene od ove zapovijedi ni desno ni lijevo, kako bi  dugo kraljevao, on i sinovi njegovi, u Izraelu. 


\chapter{18}

\par 1 Svećenici Levijevci - sve pleme Levijevo - neka nemaju udjela  ni baštine s Izraelom; neka žive od žrtava paljenih Jahvi i od  njegove baštine. 
\par 2 Neka, dakle, nemaju baštine među svojom braćom:  Jahve je njihova baština, kako im je i rekao. 
\par 3 Ovo neka bude svećenička pristojba od naroda - od onih  koji žrtve prinose, bilo to goveče ili što od sitne stoke: svećeniku  treba dati pleće, vilice i želudac. 
\par 4 Davaj mu i prvine od svoga  žita, od svoga vina, od svoga ulja i prvine od vune svojih ovaca, 
\par 5 jer je njega odabrao Jahve, Bog tvoj, od svih tvojih plemena;  njega i njegove sinove, da zauvijek stoje pred Jahvom, Bogom  tvojim, te da obavljaju službu i blagoslivljaju u ime Jahve. 
\par 6 Ako bi koji levit što boravi u nekom tvome gradu, bilo  gdje u Izraelu, svom dušom zaželio da dođe u mjesto što ga Jahve  odabere, 
\par 7 može tu službovati u ime Jahve, Boga svoga, kao i  druga njegova braća Levijevci koji stoje ondje pred Jahvom. 
\par 8 Neka  jede jednak dio kao i drugi, bez obzira na prodanu očevinu. 
\par 9 Kad uđeš u zemlju koju ti daje Jahve, Bog tvoj, nemoj  se priučavati na odvratne čine onih naroda. 
\par 10 Neka se kod tebe  ne nađe nitko tko bi kroz oganj gonio svoga sina ili svoju kćer;  tko bi se bavio gatanjem, čaranjem, vračanjem i čarobnjaštvom; 
\par 11 nitko tko bi bajao, zazivao duhove i duše predaka ili se  obraćao na pokojnike. 
\par 12 Jer tko god takvo što čini gadi se  Jahvi; zbog takvih odvratnosti njih i goni ispred tebe Jahve, Bog tvoj. 
\par 13 Budi posve vjeran Jahvi, Bogu svome. 
\par 14 Narodi  koje ćeš naskoro otjerati s posjeda slušaju vračare i gatare, ali tebi to Jahve, Bog tvoj, ne dopušta. 
\par 15 Proroka kao što sam ja, iz tvoje sredine, od tvoje braće, podignut će ti Jahve, Bog tvoj: njega slušajte! 
\par 16 Posve onako  kako si i tražio od Jahve, Boga svoga, na Horebu, na dan zbora, kada si govorio: 'Neću više da slušam glas Jahve, Boga svoga, niti želim više gledati taj silni oganj da ne poginem!' 
\par 17 Nato  mi reče Jahve: 'Pravo su rekli. 
\par 18 Podignut ću im proroka između  njihove braće, kao što si ti. Stavit ću svoje riječi u njegova  usta da im kaže sve što mu zapovjedim. 
\par 19 A ne bude li tko poslušao  mojih riječi što ih prorok bude govorio u moje ime, taj će odgovarati  preda mnom. 
\par 20 A prorok koji bi se usuđivao govoriti što u moje  ime što ja ne budem zapovjedio da govori i koji bi govorio u  ime drugih bogova, takav prorok neka se pogubi.' 
\par 21 Možda ćeš  reći u svome srcu: 'Kako ćemo raspoznati riječ koju Jahve nije  izrekao?' 
\par 22 Kad prorok govori u ime Jahve pa to ne bude i riječ  se ne ispuni, onda je to riječ koje Jahve nije kazao. U drskosti  je taj prorok govorio. Nemoj od njega strahovati. 


\chapter{19}

\par 1 Kad Jahve, Bog tvoj, istrijebi narode čiju zemlju tebi daje  te kad ih istjeraš i nastaniš se u njihovim gradovima i domovima, 
\par 2 u zemlji koju ti Jahve, Bog tvoj, daje u baštinu, odvoji  tri grada. 
\par 3 Načini put onamo, a onda područje zemlje koju ti  Jahve, Bog tvoj, daje u baštinu podijeli natroje, tako da svaki  ubojica može onamo uteći. 
\par 4 Ovo je slučaj u kojemu ubojica može  onamo pobjeći i spasiti svoj život: kad tko ubije svoga bližnjega  nehotice, a da ga prije nije mrzio; 
\par 5 primjerice, kad ode sa  svojim bližnjim u šumu da siječe drva, zamahne sjekirom u ruci  da obori drvo, gvožđe odleti s držalice i pogodi njegova druga  te on pogine: takav ubojica neka uteče u jedan od tih gradova  i spasit će život. 
\par 6 Inače bi krvni osvetnik, progoneći u svom  bijesu ubojicu - kad bi put bio predug - mogao gonjenoga stići  i pogubiti ga, iako taj nije zaslužio smrt budući da ubijenoga  nije otprije mrzio. 
\par 7 Stoga ti nalažem: tri grada odvoji! 
\par 8 A kad Jahve, Bog tvoj, proširi tvoje područje, kao što  se zakleo ocima tvojim, i dadne ti svu zemlju koju je obećao  tvojim ocima, 
\par 9 budeš li držao i vršio sve ove zapovijedi što  ti ih danas nalažem i ljubio Jahvu, Boga svoga, te hodio njegovim  putovima sve vrijeme - onda ovim gradovima dodaj još tri grada: 
\par 10 tako se neće prolijevati nedužna krv u tvojoj zemlji koju  ti Jahve daje u baštinu i nećeš se krvlju okaljati. 
\par 11 Ali ako tko mrzi svoga bližnjega i vreba ga, skoči na  nj i ubije ga, a zatim pobjegne u jedan od tih gradova, 
\par 12 onda  neka starješine onoga grada izvedu ubojicu i predaju ga u ruke  krvnom osvetniku da ga pogubi. 
\par 13 Neka ga oko tvoje ne sažaljuje!  Tako ćeš u Izraelu iskorijeniti prolijevanje nedužne krvi i bit  ćeš sretan. 
\par 14 Nemoj pomicati susjedova međaša kojim su stari razmeđašili  tvoj posjed što ćeš ga naslijediti u zemlji koju ti Jahve, Bog  tvoj, daje u baštinu. 
\par 15 Neka ne ustaje jedan jedini svjedok protiv čovjeka ni  za koju krivnju i ni za kakav zločin. Kakav god bio prekršaj, neka presuda počiva na iskazu dvojice ili trojice svjedoka. 
\par 16 Ako kakav krivi svjedok ustane protiv koga optužujući ga  za pobunu, 
\par 17 onda obojica koja se parbe neka stupe pred Jahvu, pred svećenika i suce koji budu vršili službu u to vrijeme. 
\par 18 Neka suci provedu temeljitu istragu. Bude li se pokazalo  da je svjedok lažan i da je lažno svjedočio protiv svoga brata, 
\par 19 učinite mu onako kako je on kanio svome bratu. Iskorijeni  zlo iz svoje sredine! 
\par 20 Drugi će, kad o tome čuju, pobojati  se te više neće činiti takva zla u tvojoj sredini. 
\par 21 Neka ti se oko ne sažaljuje! Život za život; oko za oko;  zub za zub; ruka za ruku; noga za nogu. 


\chapter{20}

\par 1 Ako pođeš u rat na svoje neprijatelje te vidiš konje, kola  i narod brojniji od sebe, ne boj ih se! TÓa s tobom je Jahve, Bog tvoj, koji te izveo iz zemlje egipatske. 
\par 2 Prije boja neka  svećenik istupi i govori narodu. 
\par 3 Neka im kaže: 'Čuj, Izraele!  Danas polazite u boj na neprijatelje svoje. Neka vam srca ne  klonu! Ne plašite se! Ne bojte se! Ne dršćite pred njima! 
\par 4 TÓa  Jahve, Bog vaš, ide s vama da se bori za vas protiv vaših neprijatelja  i da vas spasi.' 
\par 5 Potom neka narodu progovore nadglednici: 'Ima li koga da je sagradio novu kuću a nije se u nju uselio?  Neka se vrati kući svojoj da ne pogine u boju pa da se tko drugi  u nju ne useli. 
\par 6 Ima li koga da je zasadio vinograd a još ga  nije brao? Neka se vrati domu svome da u boju ne pogine te da  mu drugi roda ne obere. 
\par 7 Ima li koga da se zaručio a nije se  oženio? Neka se vrati domu svome da u boju ne pogine te da mu  tko drugi zaručnice ne odvede.' 
\par 8 Neka nadglednici nastave te  narodu kažu: 'Tko se boji i kome srce trne, neka se vrati domu  svome da ne trne srce njegovoj braći kao njemu.' 
\par 9 Kad nadglednici završe govor narodu, neka vojni zapovjednici  stanu na čelo naroda. 
\par 10 Kada dođeš pod koji grad da na nj navališ, najprije mu  ponudi mir. 
\par 11 Ako ti odgovori mirom i otvori ti vrata svoja, sav narod što se nađe u njemu podvrgni tlaki neka za te radi. 
\par 12 Ali ako odbije tvoj mir i zarati s tobom, opsjedni ga. 
\par 13 Kad  ti ga Jahve, Bog tvoj, preda u ruke, sve njegove muškarce pobij  oštrim mačem! 
\par 14 A žene, djecu, stoku, sve što bude u gradu  - sav plijen - uzmi sebi i uživaj plijen od svojih neprijatelja  što ti ga daje Jahve, Bog tvoj. 
\par 15 Tako čini sa svim gradovima  koji budu vrlo daleko od tebe, koji ne budu gradovi ovih naroda  odavde. 
\par 16 U gradovima onih naroda koje ti Jahve, Bog tvoj,  preda u baštinu ništa ne ostavljaj na životu 
\par 17 nego ih udari  'heremom' - kletim uništenjem: Hetite i Amorejce, Kanaance i  Perižane, Hivijce i Jebusejce, kako ti je Jahve, Bog tvoj, naredio, 
\par 18 tako da vas ne nauče činiti sve one odvratnosti što ih čine  svojim bogovima te da ne sagriješite protiv Jahve, Boga svoga. 
\par 19 Kad navališ na kakav grad pa ga moradneš dugo opsjedati  da ga osvojiš, nemoj uništavati njegovih stabala zasijecajući  u njih sjekirom. Možeš im jesti plod, a nemoj ih sjeći. Jer poljska  stabla nisu ljudi da bi ispred tebe mogla bježati u utvrdu. 
\par 20 Jedino  stabla za koja znaš da nisu voćke možeš ništiti; njih možeš sjeći  i od njih praviti naprave za opsadu grada koji je u ratu protiv  tebe dok ne padne. 


\chapter{21}

\par 1 Ako se u zemlji koju ti Jahve, Bog tvoj, daje da je zaposjedneš  nađe tko ubijen gdje u polju leži - a ne zna se tko ga je ubio  - 
\par 2 onda neka odu tvoje starješine i suci te izmjere udaljenost  od ubijenoga do okolnih gradova. 
\par 3 Tako će ustanoviti koji je  grad najbliže ubijenom. Starješine toga grada neka tada uzmu  junicu što još nije radila: što još pod jarmom nije vukla. 
\par 4 Neka  zatim starješine onoga grada stjeraju junicu u kakav nepresušni  potok, na mjesto koje se ne obrađuje i ne zasijava, i ondje,  na potoku, neka junicu zakolju. 
\par 5 Zatim neka dođu svećenici, potomci Levijevi. Jer njih je odabrao Jahve, Bog tvoj, da mu  služe i da u ime Jahvino blagoslivljaju; na njihovu se riječ  rješava svaki spor i svako nasilje. 
\par 6 Zatim sve starješine iz  onoga grada koji bude najbliži ubijenome neka operu ruke u potoku  nad zaklanom junicom. 
\par 7 Potom neka izjave: 'Naše ruke nisu prolile  ove krvi niti smo svojim očima išta vidjeli. 
\par 8 Zakrili, Jahve, svoj narod Izrael koji si oslobodio; ne dopusti da se prolijeva  nedužna krv u tvome izraelskom narodu!' Tako će biti zaštićeni  od krvi. 
\par 9 A ti ćeš ukloniti prolijevanje nedužne krvi iz svoje  sredine ako učiniš što je pravo u Jahvinim očima. 
\par 10 Kad odeš u rat na svoje neprijatelje pa ih Jahve, Bog  tvoj, preda u ruke tvoje te ih zarobiš, 
\par 11 ako među zarobljenicima  opaziš lijepu ženu i u nju se zagledaš, možeš je uzeti za ženu. 
\par 12 Dovedi je svojoj kući pa neka obrije glavu, obreže nokte 
\par 13 i odbaci haljine u kojima je zarobljena. Neka provede mjesec  dana u tvome domu oplakujući svoga oca i svoju majku. Poslije  toga možeš joj pristupiti kao muž i neka ti postane ženom. 
\par 14 Ako  ti poslije ne bi bila po volji, pusti je kuda joj drago. Za novac  je ne smiješ prodati niti s njom postupiti kao s ropkinjom jer  ti je bila žena. 
\par 15 Ako koji čovjek imadne dvije žene: jednu koja mu je draga, a drugu koja mu je mrska, te mu i draga i mrska rode sinove, ali prvorođenac bude od one koja mu je mrska, 
\par 16 onda, kad  dođe dan da podijeli svoju imovinu među svoje sinove, ne smije  postupiti prema prvorođencu od drage na štetu sina od mrske,  koji je prvenac, 
\par 17 nego mora za prvorođenca priznati sina od  mrske i njemu dati dvostruk dio od svega što ima. Jer on je prvina  njegove snage - njemu pripada pravo prvorodstva. 
\par 18 Ako tko imadne opaka i nepokorna sina koji neće da sluša  ni oca ni majke - pa ni onda pošto ga kazne - 
\par 19 neka ga njegov  otac i njegova mati odvedu starješinama svoga grada, na vrata  svoga mjesta, 
\par 20 i neka kažu gradskim starješinama: 'Ovaj naš  sin opak je i nepokoran; neće da nas sluša; ništarija je i pijanica.' 
\par 21 Potom neka ga svi ljudi, njegovi sugrađani, kamenjem zasiplju  dok ne pogine. Tako ćeš iskorijeniti zlo iz svoje sredine: sav  će Izrael to čuti i bojat će se. 
\par 22 Ako tko učini grijeh koji zaslužuje smrt te bude pogubljen  vješanjem o stablo, 
\par 23 njegovo mrtvo tijelo neka ne ostane na  stablu preko noći nego ga pokopaj istoga dana, jer je obješeni  prokletstvo Božje. Tako nećeš okaljati svoje zemlje, koju ti  Jahve, Bog tvoj, daje u baštinu. 


\chapter{22}

\par 1 Kad vidiš kako luta vol ili ovca tvoga brata, nemoj proći  mimo njih nego ih otjeraj svome bratu. 
\par 2 Ako ti brat nije blizu  ili ga ne znaš, kući ih svojoj dotjeraj pa neka ostanu kod tebe  dokle brat tvoj ne dođe po njih. Tada mu ih vrati. 
\par 3 Tako čini  s njegovim magarcem, s njegovim ogrtačem i sa svime što brat  tvoj izgubi, a ti nađeš. Nije ti dopušteno prolaziti mimo njegovo. 
\par 4 Kad opaziš kako se magarac tvoga brata ili njegov vol  svalio na putu, ne kloni se nego mu pomozi da ih podigne. 
\par 5 Žena ne smije na se stavljati muške odjeće, a muškarac  se ne smije oblačiti u ženske haljine. Tko bi to činio bio bi  odvratan Jahvi, Bogu svome. 
\par 6 Ako putem naiđeš na ptičje gnijezdo sa ptićima ili s jajima, na stablu ili na zemlji, a majka bude ležala sa ptićima ili  na jajima, nemoj uzimati majke sa ptićima: 
\par 7 pusti majku na  slobodu, a ptiće uzmi. Tako ćeš imati sreću i dug život. 
\par 8 Kad gradiš novu kuću, na krovu načini ogradu da svoju  kuću, kad bi tko s nje pao, ne okaljaš krvlju. 
\par 9 Po svome vinogradu nemoj sijati drugog usjeva da ne bi  bila posvećena čitava ljetina: i plod sjemena i rod vinograda. 
\par 10 Ne upreži u plug vola i magarca zajedno. 
\par 11 Ne oblači se u tkaninu otkanu od vune i lana zajedno. 
\par 12 Na četiri roglja ogrtača kojim se zaogrćeš napravi rese. 
\par 13 Ako koji čovjek uzme ženu i uđe k njoj, ali je potom  zamrzi, 
\par 14 pripiše joj ružnoće i ozloglasi je govoreći: 'Oženih  se njome, ali kad joj priđoh, ne nađoh u nje znakova djevičanstva'  - 
\par 15 neka tada djevojčin otac i majka uzmu dokaz djevojčina  djevičanstva te ga iznesu pred gradske starješine na vrata. 
\par 16 Potom  neka progovori starješinama djevojčin otac: 'Ovome sam čovjeku  dao svoju kćer za ženu, ali mu je omrzla. 
\par 17 Stoga joj pripisuje  svašta ružno i tvrdi: nisam u tvoje kćeri našao znakove djevičanstva.  Ali evo djevičanskih znakova moje kćeri!' I neka razastru plahtu  pred gradskim starješinama. 
\par 18 Neka tada starješine onoga grada  uzmu muža pa ga kazne; 
\par 19 neka ga, zato što je pronio ružan  glas o jednoj izraelskoj djevici, udare globom od stotinu srebrnika  pa ih dadnu ocu mlade žene. I neka mu ona i dalje bude ženom  da je ne može pustiti dok je živ. 
\par 20 Ali ako optužba - da se na mladoj ženi nije našlo djevičanstvo  - bude istinita, 
\par 21 neka djevojku izvedu na kućna vrata njezina  oca pa neka je ljudi njezina grada kamenjem zasiplju dok ne umre, jer je počinila besramnost u Izraelu odajući se bludu u očevu  domu. Tako ćeš iskorijeniti zlo iz svoje sredine. 
\par 22 Ako se koji čovjek zateče gdje leži sa ženom udatom za  drugoga, neka oboje - i čovjek koji je ležao sa ženom i sama  žena - budu smaknuti. Tako ćeš iskorijeniti zlo iz Izraela. 
\par 23 Ako  mladu djevicu zaručenu za nekoga u gradu sretne drugi čovjek  i s njom legne, 
\par 24 oboje ih dovedite vratima toga grada pa ih  kamenjem zasipljite dok ne umru: djevojku što nije zvala u pomoć  u gradu, a čovjeka što je oskvrnuo ženu bližnjega svoga. Tako  ćeš iskorijeniti zlo iz svoje sredine. 
\par 25 Ako čovjek u polju naiđe na zaručenu djevojku i silom  legne s njom, onda neka se pogubi samo taj što je s njom legao; 
\par 26 a djevojci nemoj ništa: nema na njoj krivnje kojom bi zasluživala  smrt. Jer to je kao da navali tko na bližnjega svoga i ubije  ga. 
\par 27 On ju je zatekao u polju; i premda je zaručena djevojka  zapomagala, nije bilo nikoga da joj priskoči u pomoć. 
\par 28 Ako čovjek naiđe na mladu djevicu koja nije zaručena  te je pograbi i s njom legne, pa budu uhvaćeni na djelu, 
\par 29 tada  čovjek koji je s njom ležao neka djevojčinu ocu dade pedeset  srebrnika. A budući da ju je oskvrnuo, neka je uzme za ženu da  je ne može pustiti dok je živ. 
\par 30 (23:1) Neka se nitko ne ženi ženom oca svoga i neka ne odgrće očeva  pokrivača. 


\chapter{23}

\par 1 (23:2) Neka se u Jahvinu zajednicu ne prima onaj komu je stučena  mošnjica ili odrezano udo. 
\par 2 (23:3) Ni mješanac neka se ne prima u  Jahvinu zajednicu; neka se njegovi ne primaju u zajednicu Jahvinu  ni do desetog koljena. 
\par 3 (23:4) Neka ne ulazi u Jahvinu zajednicu ni  Amonac ni Moabac; nitko od njihovih, čak ni u deseto koljeno, ne smije nikad u zajednicu Jahvinu. 
\par 4 (23:5) A sve zato što nisu izašli  pred vas s kruhom i vodom kad bijaste na putu izišavši iz Egipta;  i što su za novce najmili sina Beorova, Bileama iz Petora u Aram  Naharajimu, da te prokune. 
\par 5 (23:6) Ali Jahve, Bog tvoj, ne htjede  uslišati Bileama nego ti Jahve, Bog tvoj, prometnu prokletstvo  u blagoslov jer te ljubi Jahve, Bog tvoj. 
\par 6 (23:7) Nikad ne promiči  njihovo blagostanje i njihovo dobro u sve dane svoje dovijeka. 
\par 7 (23:8) Nemoj prezirati Edomca, jer je on brat tvoj. Ne preziri ni  Egipćanina, jer si bio došljak u zemlji njegovoj. 
\par 8 (23:9) Njihovi  potomci u trećem naraštaju mogu se primiti u Jahvinu zajednicu. 
\par 9 (23:10) Kad pođeš s taborom na svoje neprijatelje, čuvaj se od  svakoga zla. 
\par 10 (23:11) Ako je među tvojima tko postao nečist zbog noćnog  izljeva, neka iziđe iz tabora i neka se ne vraća u nj. 
\par 11 (23:12) A  predvečer neka se u vodi opere te u smiraje može opet u tabor. 
\par 12 (23:13) Imaj izvan tabora mjesto gdje ćeš ići napolje. 
\par 13 (23:14) Sa svojom  opremom nosi i lopaticu: njome ćeš, kad ideš napolje, iskopati  rupu i poslije zatrpati svoju nečist. 
\par 14 (23:15) TÓa Jahve, Bog tvoj, ide posred tvoga tabora da te štiti i da ti predaje neprijatelje.  Stoga i tvoj tabor treba da bude svet: neka Jahve ne zapazi u  tebe ništa nedolično, da se ne bi odvratio od tebe. 
\par 15 (23:16) Ne smiješ gospodaru izručivati roba koji je od svoga  gospodara utekao k tebi. 
\par 16 (23:17) Neka boravi s tobom u tvojoj sredini, u mjestu što ga odabere u jednome od tvojih gradova gdje mu  se svidi. Nemoj s njime loše postupati. 
\par 17 (23:18) Neka ne bude svetišne bludnice među izraelskim kćerima  i neka ne bude svetišnog bludnika među izraelskim sinovima! 
\par 18 (23:19) Ne  donosi u Dom Jahve, Boga svoga, ni za kakav zavjet bludničine  plaće ni pasjeg novca, jer je oboje odvratno Jahvi, Bogu tvome. 
\par 19 (23:20) Ne traži kamata od svoga brata, niti kamata za novac, niti kamata na jestvine, niti kamata na bilo što gdje se obično  traže. 
\par 20 (23:21) Od tuđinca možeš tražiti kamate, ali ih od svoga brata  nemoj tražiti, da ti Jahve, Bog tvoj, udijeli blagoslov u svakom  pothvatu tvoje ruke u zemlji u koju ideš da je zaposjedneš. 
\par 21 (23:22) Kad zavjetuješ kakav zavjet Jahvi, Bogu svome, ne oklijevaj  da ga ispuniš. Zacijelo će ga Jahve, Bog tvoj, od tebe tražiti;  i bio bi ti grijeh. 
\par 22 (23:23) Ako se ne zavjetuješ, neće ti biti grijeh. 
\par 23 (23:24) Ali ispuni ono što prijeđe preko tvojih usana, zavjet koji  si svojim ustima slobodno učinio Jahvi, Bogu svome. 
\par 24 (23:25) Ako uđeš u vinograd svoga susjeda, slobodno ti je zobati  grožđa do mile volje, ali u svoj sud ne smiješ stavljati. 
\par 25 (23:26) Ako  uđeš u žito svoga susjeda, možeš kidati klasove rukom, ali ne  smiješ prinositi srpa susjedovu žitu. 


\chapter{24}

\par 1 Kada tko uzme ženu i s njome postupi kao muž, a potom na njoj  otkrije što ružno te ona više ne nalazi milosti u njegovim očima  i on joj napiše otpusno pismo, uruči joj ga i potjera je iz svoje  kuće, 
\par 2 a ona izađe iz njegove kuće, ode i pođe za drugoga 
\par 3 pa  omrzne i tome drugomu te joj i on napiše otpusno pismo, uruči  joj ga i otjera je iz svoje kuće - ili pak umre taj koji ju je  drugi uzeo - 
\par 4 tada je, pošto se tako oskvrnula, ne može opet  uzeti za ženu onaj prvi muž koji je bijaše otpustio. Bilo bi  to odvratno pred Jahvom; ne smiješ uvaljivati u grijeh zemlju  koju ti Jahve, Bog tvoj, daje u baštinu. 
\par 5 Kad se tko netom oženi, neka ne ide u vojsku; neka mu  se ne dodjeljuje nikakva služba, nego, oslobođen, neka ostane  kod kuće godinu dana da razveseljuje ženu koju je doveo. 
\par 6 Neka se ne uzima u zalog žrvanj, ni gornji ni donji: tÓa  time bi se u zalog uzimao sam život. 
\par 7 Ako se nađe tko da otme  koga između svoje braće Izraelaca te postupi s njim kao s robom  ili ga proda, taj otmičar neka se smakne! Tako ćeš iskorijeniti  zlo iz svoje sredine. 
\par 8 Javi li se guba, pazi da brižno držiš i vršiš sve što  vas pouče levitski svećenici. Držite i vršite što njima naredim. 
\par 9 Sjećaj se što je Jahve, Bog tvoj, učinio Mirjami na putu kad  ste izišli iz Egipta. 
\par 10 Kada bližnjemu svome daješ bilo kakav zajam, nemoj ulaziti  u njegovu kuću da mu uzmeš zalog. 
\par 11 Stoj vani, a čovjek komu  si dao zajam neka ti iznese zalog van. 
\par 12 A ako on bude siromah, nemoj lijegati s njegovim zalogom; 
\par 13 o zalasku sunca moraš  mu vratiti zalog da on mogne spavati u svome ogrtaču i tebe blagoslivljati.  To će ti biti dobro djelo pred Jahvom, Bogom tvojim. 
\par 14 Nemoj zakidati jadnoga i bijednog najamnika, bio on tvoj  sunarodnjak ili došljak iz kojega grada u tvojoj zemlji. 
\par 15 Svaki  dan daj mu zaradu prije nego sunce zađe, jer je siromah i za  njom uzdiše. Tako neće na te vapiti Jahvi i nećeš sagriješiti. 
\par 16 Neka se očevi ne osuđuju na smrt zbog sinova ni sinovi  zbog očeva; neka svatko za svoj grijeh gine. 
\par 17 Ne izvrći pravice došljaku ni siroti i ne uzimaj u zalog  haljine udovici. 
\par 18 Sjećaj se da si bio rob u Egiptu i da te  odande izbavio Jahve, Bog tvoj; zato ti nalažem da ovu zapovijed  vršiš. 
\par 19 Kad žanješ žito na svojoj njivi pa zaboraviš koji snop  na njivi, ne vraćaj se po nj; neka ostane došljaku, siroti i  udovici da te Jahve, Bog tvoj, blagoslovi u svakom pothvatu ruku  tvojih. 
\par 20 Kad jednom omlatiš svoje masline, više iza sebe ne pretražuj;  neka to ostane došljaku, siroti i udovici. 
\par 21 Kad obereš svoj  vinograd, ne paljetkuj iza sebe; neka to bude za došljaka, sirotu  i udovicu. 
\par 22 Sjećaj se kako si bio rob u zemlji egipatskoj;  zato ti naređujem da ovu zapovijed vršiš. 


\chapter{25}

\par 1 Kad nastane svađa među ljudima i dođu na sud da im se sudi, neka se dade pravo onome koji je prav, a krivac neka se osudi. 
\par 2 Ako krivac zasluži da bude išiban, neka mu sudac naredi da  legne i tu pred njim neka mu odbroje onoliko udaraca koliko odgovara  njegovoj krivnji. 
\par 3 Do četrdeset udaraca može mu se dati, ali  ne više, da modrica ne bi bila prevelika te se ne bi ponizio  tvoj brat pred tobom kad bi mu udarali više udaraca. 
\par 4 Ne zavezuj usta volu kad vrše. 
\par 5 Kad braća stanuju zajedno pa jedan od njih umre a da nije  imao sina, žena pokojnoga neka se ne preudaje izvan kuće, nego  neka k njoj pristupi njezin djever i uzme je sebi za ženu te  izvrši djeversku dužnost. 
\par 6 A prvi sin koga ona rodi neka ostane  na ime njegova pokojnoga brata da njegovo ime ne izumre u Izraelu. 
\par 7 Ako, međutim, onaj čovjek ne želi da se oženi svojom snahom, onda njegova snaha neka dođe na vrata pred starješine i kaže:  'Neće djever moj da sačuva ime bratu svome u Izraelu; neće da  mi učini djeversku dužnost.' 
\par 8 Neka ga pozovu starješine njegova  grada i pitaju. Bude li uporan i kaže: 'Ne želim se njom ženiti', 
\par 9 neka njegova snaha k njemu pristupi na oči starješine pa  mu skine s noge sandalu, pljune mu u lice i kaže ove riječi:  'Ovako se radi čovjeku koji neće da podigne doma svome bratu!' 
\par 10 Taj neka se prozove u Izraelu 'Dom bosoga'. 
\par 11 Ako se dvojica potuku, pa žena jednoga pođe da izbavi  svoga muža iz šaka onoga koji ga tuče i pruži ona svoju ruku  i onoga uhvati za sram, 
\par 12 odsijeci joj ruku i neka je ne sažaljuje  oko tvoje. 
\par 13 U torbi nemoj nositi dvojak uteg, veći i manji. 
\par 14 U  svojoj kući opet nemoj držati dvojaku efu: veću i manju. 
\par 15 Neka  ti je uteg potpun i točan i neka ti je efa potpuna i točna, da  dugo živiš na zemlji koju ti daje Jahve, Bog tvoj. 
\par 16 TÓa Jahvi  je, Bogu tvome, odvratan tko to čini, tko god čini nepravdu. 
\par 17 Sjećaj se onoga što ti je učinio Amalek dok ste bili  na putu pošto ste izišli iz Egipta; 
\par 18 kako te dočeka na putu  i pobi u tvom zaleđu sve nemoćne kad si bio umoran i iscrpljen  jer se nije Boga bojao. 
\par 19 I zato kad te Jahve, Bog tvoj, smiri  od svih tvojih neprijatelja naokolo u zemlji koju ti Jahve, Bog  tvoj, daje u baštinu, izbriši pod nebom spomen na Amaleka. Ne  zaboravi! 


\chapter{26}

\par 1 Kad stigneš u zemlju koju ti Jahve, Bog tvoj, daje u baštinu, kad je zaposjedneš i u njoj se nastaniš, 
\par 2 uzmi nešto prvina  od svakoga ploda što ga budeš dobivao od zemlje koju ti Jahve, Bog tvoj, daje: stavi ih u košaru, otiđi u mjesto što ga Jahve, Bog tvoj, odabere da u njemu nastani svoje ime. 
\par 3 Stupi k svećeniku  koji bude tada vršio službu i reci: 'Priznajem danas pred Jahvom, Bogom svojim, da sam stigao u zemlju za koju se Jahve zakleo  našim ocima da će je nama dati.' 
\par 4 Zatim će svećenik uzeti iz tvoje ruke košaru i položiti  je pred žrtvenik Jahve, Boga tvoga. 
\par 5 Ti onda nastavi i reci pred Jahvom, Bogom svojim: 'Moj  je otac bio aramejski lutalac koji je sa malo čeljadi sišao u  Egipat da se skloni. Ali je ondje postao velikim, brojnim i moćnim  narodom. 
\par 6 Egipćani su s nama postupali loše; tlačili su nas  i nametnuli nam teško ropstvo. 
\par 7 Vapili smo Jahvi, Bogu otaca  svojih. Jahve je čuo vapaj naš; vidje naš jad, našu nevolju i  našu muku. 
\par 8 Iz Egipta nas izvede Jahve moćnom rukom i ispruženom  mišicom, velikom strahotom, znakovima i čudesima. 
\par 9 I dovede  nas na ovo mjesto i dade nam ovu zemlju, zemlju kojom teče med  i mlijeko. 
\par 10 I sad, evo, donosim prvine plodova sa tla što  si mi ga, Jahve, dao.' Stavi ih pred Jahvu, Boga svoga, i pred  Jahvom, Bogom svojim, duboko se nakloni. 
\par 11 A onda zajedno s  levitom i došljakom koji bude kod tebe uživaj sva dobra kojima  je Jahve, Bog tvoj, obasuo tebe i dom tvoj. 
\par 12 A kad treće godine - godine desetine - završiš odjeljivanje  sve desetine od svoga prihoda i dadeš levitu, došljaku, siroti  i udovici po tvojim gradovima da jedu do sitosti, 
\par 13 tada pred  Jahvom, Bogom svojim, izjavi: 'Iz kuće sam uklonio ono što je  bilo posvećeno. Dao sam još i levitu, došljaku, siroti i udovici, prema svim tvojim zapovijedima koje si mi izdao. Ni jedne tvoje  zapovijedi nisam prekršio ni zaboravio. 
\par 14 Od toga nisam ništa  jeo u žalosti; od toga nisam ništa žrtvovao u nečistoći, niti  sam od toga što dao mrtvacu; slušao sam glas Jahve, Boga svoga;  u svemu sam učinio kako si mi naredio. 
\par 15 Pogledaj s nebesa, iz svoga svetog prebivališta, i blagoslovi narod svoj izraelski  i zemlju koju si nam dao, zemlju kojom teče med i mlijeko - kako  si se zakleo ocima našim.' 
\par 16 Jahve, Bog tvoj, naređuje ti danas da vršiš ove zakone  i uredbe. Drži ih, dakle, i vrši svim srcem svojim i svom dušom  svojom. 
\par 17 Danas si ugovorio s Jahvom da će ti on biti Bog,  a ti da ćeš ići njegovim putovima, držati njegove zakone, njegove  zapovijedi i njegove uredbe i slušati njegov glas. 
\par 18 Danas  je Jahve ugovorio s tobom da ćeš ti biti njegov narod, njegova  predraga svojina, kako ti je obećao, i da ćeš držati sve njegove  zapovijedi. 
\par 19 On će te uzvisiti čašću, imenom i slavom nad  sve narode koje je stvorio; i ti ćeš biti narod posvećen Jahvi, Bogu svome, kako ti je rekao." 


\chapter{27}

\par 1 Potom Mojsije i starješine izraelske nalože narodu: "Vršite  sve zapovijedi što vam ih danas naređujem. 
\par 2 Onog dana kad prijeđete  preko Jordana u zemlju što ti je daje Jahve, Bog tvoj, podigni  sebi veliko kamenje; krečom ga okreči 
\par 3 i na njemu ispiši sve  riječi ovoga Zakona u trenutku kad budeš ulazio u zemlju što  ti je daje Jahve, Bog tvoj, u zemlju kojom teče med i mlijeko, kako ti je rekao Jahve, Bog otaca tvojih. 
\par 4 Kada, dakle, prijeđeš  preko Jordana, onda to kamenje, kako ti danas zapovijedam, podigni  na brdu Ebalu i okreči ga krečom. 
\par 5 Ondje sagradi i žrtvenik  Jahvi, Bogu svome - žrtvenik od kamenja na koje nisi spuštao  gvožđa. 
\par 6 Žrtvenik Jahvi, Bogu svome, sagradi od neklesana kamena.  Na njemu prinosi paljenice Jahvi, Bogu svome. 
\par 7 Prinosi i pričesnice  i ondje ih blaguj, radujući se pred Jahvom, Bogom svojim. 
\par 8 Ispiši  na tom kamenju sve riječi ovoga Zakona: ureži ih dobro." 
\par 9 Zatim Mojsije i levitski svećenici rekoše svemu Izraelu:  "Pozor, Izraele, i slušaj! Danas si postao narodom Jahve, Boga  svoga. 
\par 10 Zato slušaj glas Jahve, Boga svoga, i vrši zapovijedi  njegove i zakone njegove koje ti danas naređujem." 
\par 11 Onoga dana naredi Mojsije narodu: 
\par 12 "Kad prijeđete  preko Jordana, neka ova plemena: Šimun, Levi, Juda, Jisakar,  Josip i Benjamin stanu na brdu Gerizimu da blagoslivljaju narod. 
\par 13 A ova neka stanu na brdu Ebalu da proklinju: Ruben, Gad,  Ašer, Zebulun, Dan i Naftali. 
\par 14 Neka onda Levijevci preuzmu  riječ i jakim glasom reknu svim Izraelcima: 
\par 15 'Proklet bio tko načini kumira, klesana ili livena -  zazor Jahvi, djelo rukotvorca, sve ako ga stavi i na potajno  mjesto.' - I sav narod neka odgovori: 'Amen!' 
\par 16 'Proklet bio koji vrijeđa oca svoga i majku svoju!' -  I sav narod neka reče: 'Amen!' 
\par 17 'Proklet bio koji pomakne međaš susjedov!' - I sav narod  neka reče: 'Amen!' 
\par 18 'Proklet bio koji slijepca zavede na stranputicu!' -  I sav narod neka reče: 'Amen!' 
\par 19 'Proklet bio koji krnji prava došljaka, sirote i udovice!'  - I sav narod neka reče: 'Amen!' 
\par 20 'Proklet bio koji legne sa ženom oca svoga, jer je razgrnuo  pokrivač oca svoga!'- I sav narod neka reče: 'Amen!' 
\par 21 'Proklet bio koji legne s bilo kakvom životinjom!' -  I sav narod neka reče: 'Amen!' 
\par 22 'Proklet bio koji legne sa svojom sestrom, bila ona kći  njegova oca ili kći njegove majke.' - I sav narod neka reče:  'Amen!' 
\par 23 'Proklet bio koji legne s punicom svojom!' - I sav narod  neka reče: 'Amen!' 
\par 24 'Proklet bio koji ubije bližnjega svoga iz potaje!' -  I sav narod neka reče: 'Amen!' 
\par 25 'Proklet bio koji primi mito da smrt donese nevinome!'  - I sav narod neka reče: 'Amen!' 
\par 26 'Proklet bio koji ne bude držao riječi ovoga Zakona i  vršio ih!' - I sav narod neka reče: 'Amen!' 


\chapter{28}

\par 1 Ako zbilja poslušaš glas Jahve, Boga svoga, držeći i vršeći  sve njegove zapovijedi što ti ih danas naređujem, Jahve, Bog  tvoj, uzvisit će te nad sve narode na zemlji. 
\par 2 Svi ovi blagoslovi  sići će na te i stići će te ako budeš slušao glas Jahve, Boga  svoga. 
\par 3 Blagoslovljen ćeš biti u gradu, blagoslovljen u polju. 
\par 4 Blagoslovljen će biti plod utrobe tvoje, rod zemlje tvoje, plod blaga tvoga: mlad krava tvojih i prirast stada tvoga. 
\par 5 Blagoslovljen će biti tvoj koš i naćve tvoje. 
\par 6 Blagoslovljen ćeš biti kad ulaziš, blagoslovljen kad izlaziš. 
\par 7 Neprijatelje tvoje koji se dignu protiv tebe Jahve će  položiti preda te potučene; jednim će putem izaći na te, a na  sedam putova razbježat će se ispred tebe. 
\par 8 Jahve će narediti da blagoslov bude s tobom u žitnicama  tvojim i u svakom pothvatu ruke tvoje i blagoslivljat će te u  zemlji koju ti Jahve, Bog tvoj, daje. 
\par 9 Jahve će od tebe učiniti  narod sebi posvećen, kako ti se zakleo, ako budeš držao zapovijedi  Jahve, Boga svoga, i hodio njegovim putovima. 
\par 10 Svi narodi  zemlje vidjet će da je nada te zazvano ime Jahvino te će strahovati  od tebe. 
\par 11 Jahve će te obasuti obilnim dobrima: porodom utrobe  tvoje, priraštajem blaga tvoga i rodom s tla tvoga u zemlji za  koju se Jahve zakleo ocima tvojim da će ti je dati. 
\par 12 Jahve  će ti otvoriti svoju bogatu riznicu - nebo - da daje kišu tvojoj  zemlji u pravo vrijeme i blagoslovi svaki pothvat ruku tvojih.  Mnogim ćeš narodima u zajam davati, a sam nećeš uzimati u zajam. 
\par 13 Jahve će te držati na pročelju, a ne u začelju; uvijek ćeš  biti na vrhu, nikad na dnu, ako budeš slušao zapovijedi Jahve, Boga svoga, što ti ih danas naređujem da ih držiš i vršiš. 
\par 14 Ni  od jedne riječi što vam je danas nalažem nemoj odstupati ni desno  ni lijevo idući za drugim bogovima i iskazujući im štovanje. 
\par 15 Ali ako ne budeš slušao glasa Jahve, Boga svoga, ne držeći  i ne vršeći svih njegovih zapovijedi i svih njegovih zakona što  ti ih danas naređujem, sva će ova prokletstva doći na te i stići  će te: 
\par 16 Proklet ćeš biti u gradu, proklet u polju. 
\par 17 Proklet će biti koš tvoj i naćve tvoje. 
\par 18 Proklet će biti plod utrobe tvoje i rod zemlje tvoje, mlad krava tvojih i priraštaj stada tvoga. 
\par 19 Proklet ćeš biti kad ulaziš, proklet kad izlaziš. 
\par 20 Jahve će na te puštati prokletstvo, zabunu i kletvu u  svemu na što pružiš ruku svoju da uradiš, sve dok ne budeš satrt  i brzo ne propadneš zbog zloće svojih djela kojima si me napustio. 
\par 21 Kugu će Jahve za te privezati dok te ne nestane sa zemlje  u koju ideš da je zaposjedneš. 
\par 22 Jahve će te udariti sušicom, groznicom, upalom, žegom i sušom, medljikom i snijeti; to će  te goniti dok te ne nestane. 
\par 23 Nebesa nad tvojom glavom postat  će mjedena, a tlo pod tvojim nogama postat će gvozdeno. 
\par 24 Kišu  tvoje zemlje Jahve će pretvarati u pijesak i prašinu da na te  pada s nebesa dok te ne uništi. 
\par 25 Jahve će od tebe učiniti pobijeđenoga pred tvojim neprijateljima;  jednim ćeš putem prema njima izlaziti, a na sedam putova bježat  ćeš ispred njih. Strašilo ćeš postati za sva zemaljska kraljevstva. 
\par 26 I mrtvo tijelo tvoje postat će hranom svim pticama nebeskim  i svoj zvjeradi zemaljskoj. Nikoga neće biti da ih plaši. 
\par 27 Jahve će te udarati egipatskim prištevima, čirevima,  krastama i svrabom, od kojih se nećeš moći izliječiti. 
\par 28 Jahve  će te udarati bjesnilom, sljepoćom i ludilom; 
\par 29 u po bijela  dana tumarat ćeš kao što tumara slijepac po mraku; nećeš imati  uspjeha u svojim pothvatima; sve vrijeme svoje bit ćeš izrabljivan  i pljačkan, a neće biti nikoga da te spasi. 
\par 30 Sa ženom ćeš se zaručivati, ali će je drugi posjedovati.  Kuću ćeš graditi, ali u njoj nećeš stanovati. Vinograd ćeš zasađivati, ali ga nećeš brati. 
\par 31 Tvoga će vola na tvoje oči zaklati,  ali ti od njega nećeš jesti; tvoga će magarca ispred tebe otimati, ali ti ga neće vraćati; stado će tvoje neprijatelju tvome predavati, a neće biti nikoga da ti pritekne u pomoć. 
\par 32 Sinovi tvoji  i kćeri tvoje bit će predavani drugome narodu. Oči će tvoje svaki  dan kapati gledajući za njima, ali ruka tvoja neće moći ništa. 
\par 33 Narod koji i ne poznaješ jest će plod sa zemlje tvoje i svu  muku tvoju, dok ćeš ti sve vrijeme svoje biti izrabljivan i gažen. 
\par 34 Ludovat ćeš od prizora što će ih oči tvoje gledati. 
\par 35 Jahve  će te udarati ljutim prištevima po koljenima i po stegnima -  od stopala nogu tvojih do tjemena na glavi tvojoj - od kojih  se nećeš moći izliječiti. 
\par 36 Jahve će odvesti i tebe i tvoga kralja, koga budeš postavio  nad sobom, među narod nepoznat i tebi i tvojim ocima te ćeš ondje  iskazivati štovanje drugim bogovima, drvenim i kamenim. 
\par 37 Bit  ćeš na zgražanje, porugu i ruglo svim narodima među koje te Jahve  odvede. 
\par 38 Mnogo ćeš sjemena bacati u polje, ali ćeš malo žeti jer  će ti urod skakavci ogolijevati. 
\par 39 Vinograde ćeš saditi i obrađivati, ali vina nećeš piti niti ćeš što brati jer će ih crv izjedati. 
\par 40 Imat ćeš masline po svemu svome području, ali se uljem nećeš  mazati jer će ti masline opadati. 
\par 41 Sinove ćeš i kćeri rađati, ali tvoji neće biti jer će u sužanjstvo odlaziti. 
\par 42 Sva tvoja  stabla i rod sa zemlje tvoje postat će plijenom kukaca. 
\par 43 Došljak koji bude u sredini tvojoj uzdizat će se nada  te, a ti ćeš padati sve niže i niže. 
\par 44 On će uzaimati tebi, a ne ti njemu; on će biti glava, a ti rep. 
\par 45 Sva će te ova prokletstva snalaziti, progoniti i doseći  dok te ne unište, jer nisi slušao glasa Jahve, Boga svoga, ni  držao zapovijedi njegovih i zakona njegovih koje ti je dao. 
\par 46 Ona  će služiti za čudesni znak na tebi i tvome potomstvu zauvijek. 
\par 47 Budući da nisi htio služiti Jahvi, Bogu svome, vesela i radosna  srca zbog obilja svega, 
\par 48 služit ćeš neprijatelju svome, koga  će Jahve poslati na te, u gladu i žeđi, golotinji i oskudici  svakoj. Na tvoju će šiju navaljivati jaram od gvožđa dok te ne  satre. 
\par 49 Jahve će iz daljine, s kraja zemlje, dovesti na te narod  koji će sletjeti kao orao. Bit će to narod kojemu jezika nećeš  razumjeti; 
\par 50 narod bezdušan, koji neće pokazivati obzira prema  starima ni smilovanja prema mladima. 
\par 51 On će ti jesti mlado  od tvoga blaga i rod tvoje njive dok te ne uništi; neće ti ostavljati  ni žita, ni vina, ni ulja, ni mlado od krave, ni priraštaj od  stada, sve dok te ne upropasti. 
\par 52 Opsjedat će te u svim tvojim  gradovima širom zemlje tvoje dok ne obori visoke i utvrđene bedeme  u koje si polagao nadu svoju; opsjednut će te u svim gradovima  tvojim širom zemlje tvoje koju ti dadne Jahve, Bog tvoj. 
\par 53 U  tjeskobi i jadu, kojima će te neprijatelj tvoj pritisnuti, jest  ćeš plod utrobe svoje - meso sinova svojih i kćeri svojih koje  ti dadne Jahve, Bog tvoj. 
\par 54 Čovjek najnježniji i najmekši u  tebe zlobnim će okom gledati na vlastitog brata, ženu u svome  naručju i djecu svoju što mu preostanu, 
\par 55 ne hoteći ni s jednim  od njih dijeliti mesa sinova svojih koje bude jeo, jer zbog tjeskobe  i jada, kojima će te neprijatelj tvoj pritiskati po svim gradovima  tvojim, drugo mu neće preostajati. 
\par 56 I žena najnježnija i najmekša  što bude u tebe - toliko nježna i tankoćutna da se ne usuđuje  spustiti stopala na zemlju - zlobnim će okom gledati na muža  u svome naručju, i na sina svoga, i na kćer svoju, 
\par 57 i na posteljicu  svoju što joj iziđe između nogu, i na djecu što ih ima roditi, jer će ih potajno jesti, oskudna u svemu, zbog nevolje i jada  kojim će te neprijatelj tvoj pritisnuti po svim gradovima tvojim. 
\par 58 Ako ne budeš držao i vršio riječi ovoga Zakona što su  napisane u ovoj knjizi, ne poštujući ovo slavno i strašno Ime  - Jahvu, Boga svoga - 
\par 59 Jahve će tebe i tvoje potomstvo teško  ošinuti velikim i dugotrajnim bičevima, pogubnim i dugim bolestima. 
\par 60 Pustit će na te sva zla egipatska kojih si se plašio, i ona  će se prilijepiti za te. 
\par 61 A i svaku drugu bolest i bič, koji  nije naveden u knjizi ovoga Zakona, Jahve će na te puštati dok  te ne uništi. 
\par 62 Ostat će vas samo malo, vas što brojni bijaste  kao zvijezde nebeske, a sve zato što nisi slušao glasa Jahve, Boga svoga. 
\par 63 Kako se Jahve nad vama radovao usrećujući vas i množeći, tako će se Jahve radovati nad vama rušeći vas i uništavajući  da se iskorijenite sa zemlje u koju idete da je zaposjednete. 
\par 64 Jahve će vas razbacati po svim narodima, s kraja na kraj  zemlje; ondje ćeš iskazivati štovanje drugim bogovima: drvenim  i kamenim - koji su bili nepoznati i tebi i tvojim ocima. 
\par 65 Ali  među tim narodima nećeš imati mira; ni tvome stopalu neće biti  počivališta, nego će ti ondje Jahve dati srce uznemireno, oči  utonule, dušu tjeskobnu. 
\par 66 Život tvoj visjet će o niti; bojat  ćeš se i danju i noću i nećeš biti siguran za život svoj. 
\par 67 U  strahu koji će ti stezati srce i od prizora što će ga oči tvoje  gledati, jutrom ćeš govoriti: 'Oh, da je već večer!' a navečer  ćeš govoriti: 'Oh, da je već jutro!' 
\par 68 U Egipat će te na galijama  natrag odvesti Jahve putem za koji sam ti rekao da ga više ne  smiješ vidjeti. Ondje ćete se vi sami prodavati svojim neprijateljima  za robove i ropkinje, ali neće biti kupca." 


\chapter{29}

\par 1 (28:69) To su riječi Saveza što ga propisa Jahve Mojsiju da ga  sklopi s Izraelcima u zemlji moapskoj, povrh Saveza što ga je  s njima sklopio na Horebu. 
\par 2 (29:1) Mojsije sazva sav Izrael pa im reče: "Vidjeli ste na rođene oči sve što je Jahve učinio u zemlji  egipatskoj faraonu, svim službenicima njegovim i svoj zemlji  njegovoj: 
\par 3 (29:2) velike kušnje što su ih vidjele tvoje oči, silne  znakove i čudesa! 
\par 4 (29:3) Ali vam ne dade Jahve do danas razuma da  shvatite, očiju da vidite ni ušiju da čujete. 
\par 5 (29:4) Vodio sam vas pustinjom četrdeset godina; odjeća se na  vama nije izderala niti su se sandale na vašim nogama raskidale. 
\par 6 (29:5) Kruha niste jeli; vina ni drugoga opojnog pića niste pili, da biste znali da sam ja Jahve, Bog vaš. 
\par 7 (29:6) Kad stigoste na novo mjesto, Sihon, kralj hešbonski, i  Og, kralj bašanski, iziđoše pred nas u boj, ali smo ih potukli. 
\par 8 (29:7) Zauzeli smo njihovu zemlju te je predali u baštinu Rubenovcima, Gadovcima i polovini plemena Manašeova. 
\par 9 (29:8) Držite i vršite riječi ovog Saveza da uspijevate u svemu  što poduzmete. 
\par 10 (29:9) Danas stojite svi pred Jahvom, Bogom svojim: vaši plemenski  glavari, vaše starješine i vaši nadglednici, svi muževi Izraela, 
\par 11 (29:10) djeca vaša, žene vaše i došljak koji je u tvome taboru -  od onoga koji ti siječe drva do onoga koji ti nosi vodu - 
\par 12 (29:11) da  stupite u Savez s Jahvom, Bogom svojim, u Savez zakletvom potvrđen, što ga Jahve, Bog tvoj, danas s tobom sklapa 
\par 13 (29:12) da danas od  tebe učini svoj narod i da ti on bude Bog, kako ti je rekao i  kako se zakleo tvojim ocima: Abrahamu, Izaku i Jakovu. 
\par 14 (29:13) I  ne sklapam danas ovaj Savez sa zakletvom samo s vama 
\par 15 (29:14) nego  i sa svakim koji danas stoji ovdje s nama pred Jahvom, Bogom  našim, i sa svakim koji danas nije ovdje s nama. 
\par 16 (29:15) Sami znate kako smo boravili u zemlji egipatskoj i kako  smo prošli posred naroda kroz koje ste morali proći. 
\par 17 (29:16) Vidjeli  ste njihove rugobe, njihove kumire od drveta i kamena, srebra  i zlata što ih imaju. 
\par 18 (29:17) Neka ne bude među vama čovjeka ni žene, roda ni plemena  kojemu bi se srce danas odvratilo od Jahve, Boga našega, pa da  ide iskazivati štovanje bogovima onih naroda. Neka ne bude među  vama korijena koji rađa otrovom i pelinom. 
\par 19 (29:18) Neka se nitko, čuvši riječi ovog prokletstva, ne nada blagoslovu kazujući u  svome srcu: 'Bit će mi dobro ako poživim i po prohtjevima srca  svoga. Nek' povodanj utaži žeđ!' 
\par 20 (29:19) Takvome neće Jahve nikad oprostiti, nego će se gnjev  i ljubomornost Jahvina izliti na tog čovjeka, tako da će se sve  prokletstvo zapisano u ovoj knjizi na nj oboriti te će Jahve  izbrisati ime njegovo pod nebom. 
\par 21 (29:20) Prema svim prokletstvima ovog Saveza, zapisanima u knjizi  ovoga Zakona, Jahve će ga odstraniti, na njegovu propast, od  svih plemena izraelskih. 
\par 22 (29:21) Kasniji naraštaj, sinovi vaši poslije vas, i stranci  koji dođu iz daleke zemlje, kad vide zla ove zemlje i bolesti  što će ih Jahve pustiti na nju, reći će: 
\par 23 (29:22) 'Sva je zemlja njegova  samo sumpor i sol; niti se što sije niti što klija; nikakva travka  na njoj ne raste; jednaka je srušenoj Sodomi i Gomori, Admi i  Sebojimu, što ih Jahve sruši u svojoj ljutini i gnjevu.' 
\par 24 (29:23) I  svi će narodi pitati: 'Zašto učini Jahve ovako ovoj zemlji? Kakva  je morala biti žestina toga silnoga gnjeva?' 
\par 25 (29:24) Onda će im se  reći: 'Jer su ostavili Savez što ga je Jahve, Bog otaca njihovih, bio sklopio s njima kad ih je izveo iz zemlje egipatske; 
\par 26 (29:25) i  jer su otišli da iskazuju štovanje drugim bogovima i njima se  klanjali, bogovima kojih nisu poznavali i kojih im on nije odredio. 
\par 27 (29:26) Zato se Jahvin gnjev izlio na ovu zemlju i palo na nju sve  prokletstvo zapisano u ovoj knjizi. 
\par 28 (29:27) Jahve ih je iščupao iz  njihove zemlje u ljutini, srdžbi i velikom gnjevu te ih bacio  u drugu zemlju. Tako je i danas.' 
\par 29 (29:28) Što je sakriveno, pripada Jahvi, Bogu našemu, a objava  nama i sinovima našim zauvijek da vršimo sve riječi ovoga Zakona. 


\chapter{30}

\par 1 Kad te sve ove riječi, blagoslov i prokletstvo što ih danas  preda te stavih, snađu i ti ih uzmeš k srcu među svim narodima  među koje te Jahve, Bog tvoj, bude protjerao 
\par 2 i obratiš se  k Jahvi, Bogu svome, i poslušaš - i ti i tvoji sinovi - glas  njegov iz svega srca svoga i iz sve duše svoje u svemu što sam  ti danas naredio, 
\par 3 tada će Jahve, Bog tvoj, vratiti tvoje izgnanike;  smilovat će se tebi i opet ćete sabrati između svih naroda među  koje te bude rastjerao Jahve, Bog tvoj. 
\par 4 Ako bi se koji izgnanik  tvoj nalazio i na kraju svijeta, i odande će te sabrati Jahve, Bog tvoj - odande će te uzeti. 
\par 5 Jahve, Bog tvoj, dovest će  te u zemlju koju su posjedovali oci tvoji da je ti zaposjedneš;  učinit će te sretnijim i brojnijim od očeva tvojih. 
\par 6 Jahve, Bog tvoj, obrezat će tvoje srce, srce tvoga potomstva, tako da ljubiš Jahvu, Boga svoga, iz svega srca svoga i iz sve  duše svoje i da živiš. 
\par 7 Jahve, Bog tvoj, svalit će sva ova  prokletstva na neprijatelje tvoje, na mrzitelje tvoje koji su  te progonili. 
\par 8 A ti ćeš ponovo slušati glas Jahvin i vršiti  sve njegove zapovijedi koje ti danas dajem. 
\par 9 Jahve, Bog tvoj, obilno će te nagrađivati u svakom pothvatu ruku tvojih, u plodu  utrobe tvoje, u plodu stoke tvoje i u urodu tvoga plodnog tla;  jer Jahve će se opet radovati nad tvojim dobrom, kao što se radovao  nad dobrom otaca tvojih, 
\par 10 kad poslušaš glas Jahve, Boga svoga, držeći njegove zapovijedi i njegove naredbe zapisane u knjizi  ovoga Zakona, to jest kada se obratiš Jahvi, Bogu svome, svim  srcem svojim i svom dušom svojom. 
\par 11 Ova zapovijed što ti je danas dajem nije za te preteška  niti je od tebe predaleko. 
\par 12 Nije na nebesima da bi rekao:  'Tko će se za nas popeti na nebesa, skinuti nam je te nam je  objaviti da je vršimo?' 
\par 13 Nije ni preko mora da bi mogao reći:  'Tko će preko mora za nas poći, donijeti nam je te nam je objaviti  da je vršimo?' 
\par 14 Jer, Riječ je posve blizu tebe, u tvojim ustima  i u tvome srcu da je vršiš. 
\par 15 Gledaj! Danas preda te stavljam: život i sreću, smrt  i nesreću. 
\par 16 Ako poslušaš zapovijedi Jahve, Boga svoga, koje  ti danas dajem - ako ih poslušaš ljubeći Jahvu, Boga svoga, hodeći  njegovim putovima, vršeći njegove zapovijedi, njegove zakone  i njegove uredbe, živjet ćeš i razmnožit će te Jahve, Bog tvoj, i blagoslovit će te u zemlji u koju ulaziš da je zaposjedneš. 
\par 17 Ali ako se srce tvoje odvrati i ne poslušaš, nego zastraniš  i budeš se klanjao drugim bogovima i njima iskazivao štovanje, 
\par 18 ja vam danas izjavljujem da ćete zaista propasti; nećete  dugo živjeti na zemlji u koju ćete, prešavši Jordan, ući da je  zaposjednete. 
\par 19 Uzimam danas za svjedoke protiv vas nebo i  zemlju da pred vas stavljam: život i smrt, blagoslov i prokletstvo.  Život, dakle, biraj, 
\par 20 ljubeći Jahvu, Boga svoga, slušajući  njegov glas, prianjajući uz njega, da živiš ti i tvoje potomstvo.  TÓa on je život tvoj, tvoj dugi vijek, da bi mirno mogao boraviti  na zemlji za koju se Jahve zakle ocima tvojim Abrahamu, Izaku  i Jakovu da će im je dati." 


\chapter{31}

\par 1 Mojsije dođe da upravi ove riječi svemu Izraelu: 
\par 2 "Meni  je danas sto dvadeset godina", - reče im. "Ne mogu više izlaziti  i ulaziti. A Jahve mi je rekao: 'Nećeš prijeći ovog Jordana!' 
\par 3 Sam Jahve, Bog tvoj, pred tobom će prijeći; on će pred tobom  potući one narode da ih otjerate s posjeda. Jošua će pred tobom  ići, kako je Jahve rekao. 
\par 4 Jahve će postupiti s njima kako  je postupio sa Sihonom i Ogom, amorejskim kraljevima, i njihovom  zemljom kad ih uništi. 
\par 5 Pred vas će ih Jahve položiti, a vi  ćete s njima postupati prema svim naredbama koje sam vam dao. 
\par 6 Ohrabrite se i budite odlučni! Ne bojte se i nemojte prÓedati  pred njima. TÓa sam Jahve, Bog tvoj, ide s tobom; neće te zapustiti  niti će te ostaviti." 
\par 7 Tada Mojsije zovnu Jošuu pa mu reče pred svim Izraelom:  "Ohrabri se i budi odlučan! Jer ti ćeš ići s ovim narodom u zemlju  za koju se Jahve zakle ocima njihovim da će im je dati; ti ćeš  im je predavati u baštinu. 
\par 8 Sam Jahve ide pred tobom; on će  s tobom biti; neće te zapustiti niti će te ostaviti. Ne boj se  i ne dršći!" 
\par 9 Mojsije napisa ovaj Zakon i predade ga svećenicima, sinovima  Levijevim, koji su nosili Kovčeg saveza Jahvina, i svim izraelskim  starješinama. 
\par 10 Mojsije im naredi: "Svake sedme godine - godine  oprosne - na Blagdan sjenica, 
\par 11 kad dođe sav Izrael da vidi  lice Jahve, Boga tvoga, na mjestu koje on odabere, pročitaj ovaj  Zakon u nazočnosti svega Izraela. 
\par 12 Saberi narod - ljude, žene, djecu i došljaka što bude u tvojim gradovima - da čuju i da  nauče bojati se Jahve, Boga vašega, pa da drže i vrše sve riječi  ovog Zakona. 
\par 13 Sinovi njihovi, koji to još ne znaju, čut će  i naučit će bojati se Jahve, Boga vašega, sve vrijeme dok budete  živjeli na zemlji što ćete je, prešavši Jordan, zaposjesti." 
\par 14 Jahve reče Mojsiju: "Evo se bliži vrijeme tvoje smrti.  Zovni Jošuu i nađite se u Šatoru sastanka da mu dam zapovijedi." Mojsije i Jošua dođu u Šator sastanka. 
\par 15 U Šatoru pokaže  se Jahve u stupu od oblaka. Stup od oblaka stajao je na ulazu  u Šator. 
\par 16 Jahve reče Mojsiju: "Evo ćeš naskoro počinuti sa svojim  ocima. A narod će se ovaj dići da čini blud idući za tuđim bogovima  one zemlje u koju će naskoro ući; mene će napustiti i prekršit  će moj Savez što ga s njim sklopih. 
\par 17 I onda će se izliti moj  gnjev na nj. Ostavit ću ih tada i sakriti od njih svoje lice  da budu proždirani. Snaći će ih mnoga zla i nevolje i onda će  reći: 'Zar me ne snalaze ove nevolje zbog toga što Bog moj nije  u mojoj sredini?' 
\par 18 A ja ću sasvim sakriti svoje lice u taj  dan, zbog svega zla što ga budu činili okrećući se drugim bogovima. 
\par 19 Pišite sada sebi ovu pjesmu. Neka je nauče Izraelci!  Stavi je u njihova usta da mi ova pjesma bude svjedokom protiv  Izraelaca. 
\par 20 Kad ih dovedem u zemlju kojom teče med i mlijeko  i za koju se zakleh ocima njihovim i kad se najedu, nasite i  ugoje, okrenut će se oni drugim bogovima i njima će iskazivati  štovanje; mene će prezreti i prekršiti moj Savez. 
\par 21 A kad ih  snađu mnoge nesreće i nevolje, ova pjesma, jer je njihovo potomstvo  neće nikada zaboraviti, pružit će svjedočanstvo protiv njih.  Jer znam ja njihove osnove i što već danas snuju, prije nego  sam ih i doveo u zemlju koju im pod zakletvom obećah." 
\par 22 Toga dana napisa Mojsije ovu pjesmu i nauči Izraelce  pjesmi. 
\par 23 Nunovu sinu Jošui naloži: "Ohrabri se i budi odlučan!  Jer ti ćeš uvesti Izraelce u zemlju za koju sam im se zakleo.  I ja ću biti s tobom." 
\par 24 Kad Mojsije napisa riječi ovoga Zakona u knjigu, 
\par 25 tada  naredi Levijevcima, koji su nosili Kovčeg saveza Jahvina: 
\par 26 "Uzmite  knjigu ovoga Zakona i položite je uz Kovčeg saveza Jahvina. Neka  ondje bude svjedokom protiv tebe! 
\par 27 TÓa znam ja tvoju buntovnost  i tvoju tvrdu šiju. Evo i danas, dok još s vama živim, bunite  se protiv Jahve. A kako li nećete kad ja umrem! 
\par 28 Saberite k meni sve starješine svojih plemena i svoje  nadglednike da na njihove uši kažem ove riječi te da protiv njih  uzmem za svjedoke nebo i zemlju. 
\par 29 Jer znam ja da ćete se nakon  moje smrti izopačiti i skrenuti s puta koji sam vam odredio;  nesreća će vas snaći u budućim vremenima kad budete činili što  je Jahvi nemilo i gnjevili ga djelima ruku svojih." 
\par 30 A onda, na uši sve zajednice izraelske, Mojsije izgovori  do kraja riječi ove pjesme: 


\chapter{32}

\par 1 "Slušajte, nebesa, sad ću govoriti; čuj, zemljo, riječi usta  mojih! 
\par 2 Nek' mi nauk daždi poput kiše, kao rosa riječ nek' moja pada, kao kišica po mladoj zeleni, kao pljusak po travi velikoj! 
\par 3 Jer, Jahvino ću ime uznositi, a vi Boga našeg veličajte! 
\par 4 On je Stijena, djelo mu je savršeno, jer pravi su svi njegovi putovi. Bog je on vjeran i bez zloće, pravedan je on i pravičan. 
\par 5 Oni mu se iznevjeriše - nisu mu sinovi, već nakaze sinovske, porod izopačen i prepreden. 
\par 6 Tako li uzvraćaš Jahvi, narode glupi i bezumni! Nije li on Otac tvoj, Stvoritelj, koji te sazdao, po kom postojiš? 
\par 7 Spomeni se dana pradavnih, promotri godine od naraštaja do naraštaja. Oca svoga pitaj, i poučit će te, pitaj starije, pa će ti kazati. 
\par 8 Kad je Višnji baštinu dijelio narodima, kad je razmještao sinove čovječje, odredi im međe po broju Božjih sinova: 
\par 9 tad Jahvu njegov narod zapade, Jakov bi njegova baština. 
\par 10 U zemlji stepskoj on ga je našao, u pustinjskoj jezivoj pustoši. Obujmio ga, gajio ga i čuvao k'o zjenu oka svoga. 
\par 11 Poput orla što bdi nad gnijezdom, nad svojim orlićima lebdeći, tako on krila širi, uzima ga, pa ga na svojim nosi perima. 
\par 12 Jahve sam njega je vodio, tuđeg boga s njim ne bijaše. 
\par 13 Povede ga po visočjima zemlje, nahrani ga plodovima poljskim, dade mu meda iz pećine i ulja iz tvrde stijene; 
\par 14 kravljeg masla i ovčjeg mlijeka s pretilinom jaganjaca, ovnova bašanskih i jaraca, sa salom žitnih bubrega, i napoji ga pjenušavom krvlju grožđa. 
\par 15 Jeo je Jakov i nasitio se, ugojio se Ješurun pa se uzritao. Udebljao si se, utovio, usalio. Odbacio je Boga koji ga stvori i prezreo Stijenu svog spasenja. 
\par 16 Tuđim bozima učiniše ga ljubomornim, razjariše ga gnusobama. 
\par 17 Žrtvovahu zlodusima koji Bog nisu, bogovima kojih ne poznavahu prije, došljacima koji stigoše nedavno i koje oci njihovi ne štovahu. 
\par 18 Odnemaruješ Stijenu što te na svijet dade, ne sjećaš se više Boga koji te rodi! 
\par 19 Vidje to Jahve i u gnjevu svojem odbaci sinove svoje i kćeri. 
\par 20 Lice ću im svoje sakriti, reče, i vidjet ću što će biti od njih. Jer izopačeno je to koljeno, sinovi u kojima vjernosti nema. 
\par 21 Ništavnim me bogom na ljubomor potakoše, razdražiše me ništavilima svojim, i ja ću njih ljubomornim učinit', pukom ništavnim, razdražit ću ih glupim nekim narodom! 
\par 22 Da, moga gnjeva požar je usplamtio i gorjet će do dubina šeolskih; proždrijet će zemlju i sve što ona rađa, sažeći joj brda do temelja. 
\par 23 Nevolje na njih ću svaliti, na njih ću svoje istrošiti strijele. 
\par 24 Od gladi će umirati, ognjica i pošast njih će trovati. Poslat ću na njih zub zvjerinji i otrov zmija što prahom gmižu. 
\par 25 Vani će mač zatirati djecu, a strava će vladati unutra. Ginut će jednako momak i djevojka, dojenče i starac sjedokos. 
\par 26 Rekoh: U prah ću ih smrviti, zbrisati im spomen izmed ljudi. 
\par 27 Ali se bojah ruga dušmanskoga: mogli bi im prevarit' se protivnici, pa da kažu: 'Pobjeda je naša, nije to Jahvina izvela ruka.' 
\par 28 Jer narod je to neupućen, oštroumlja u njih nema. 
\par 29 Da su mudri, već bi se i dosjetili, razabrali što ih očekuje. 
\par 30 Kako da jedan tisuću u bijeg nagna, i deset tisuća da dvojica gone, da ih Stijena njina nije prodala, da ih Jahve nije izručio? 
\par 31 Al' stijena im nije poput naše Stijene; osuđeni su naši neprijatelji. 
\par 32 Jer trs je njihov od sodomskog trsa i od vinograda gomorskih; grožđe im je grožđe otrovno, grozdovi im grozdovi gorčine; 
\par 33 njihovo je vino otrov zmijski, žestok jed otrovnice ljute. 
\par 34 Al' nije li on u mene poput dragulja, zapečaćen u mojim riznicama? 
\par 35 Moja je odmazda i nagrada u vrijeme kad im noga posrne. Jer blizu je dan njihove propasti, udes njihov brzo im se bliži! 
\par 36 (Pravdu će Jahve dati svome puku, sažalit se nad slugama svojim.) Vidjet će da im gine snaga, da je i robu i slobodnu kraj. 
\par 37 Tad će reći: 'Ta gdje su bozi njihovi, gdje stijena kojom se zaklanjahu? 
\par 38 Oni što su jeli salo njihovih klanica i pili vino njihovih ljevanica?' Neka se dignu i neka vam pomognu, nek' vam budu zaklonište! 
\par 39 Vidite sada da ja, ja jesam, i da drugog Boga pored mene nema! Ja usmrćujem i oživljujem; ja udaram i iscjeljujem (i nitko se iz ruke moje ne izbavlja). 
\par 40 Da, svoju ruku ja dižem prema nebu i kažem: Ne bio ja živ vječito 
\par 41 ako naoštrivši mač svoj blistavi ne uzmem sud u svoje ruke da svojim odmazdim dušmanima, da naplatim onima koji mene mrze. 
\par 42 Strijele svoje opojit ću krvlju i mač moj najest će se mesa, krvi ubijenih i zarobljenih, glava dušmanskih vrhovnika. 
\par 43 Kličite, o nebesa, s njime, obožavajte ga, sinovi Božji! Kličite, puci, s njegovim narodom, uznosite snagu njegovu, poslanici Jahvini. Jer će krv slugu svojih osvetiti, istom mjerom vratit' dušmanima, naplatit će od onih koji njega mrze, očistit' od grijeha zemlju svog naroda." 
\par 44 Dođe Mojsije s Jošuom, sinom Nunovim, te izgovori u uši  naroda riječi ove pjesme. 
\par 45 Kad Mojsije izgovori sve ove riječi svemu Izraelu, 
\par 46 reče  im: "U srca svoja usadite sve riječi koje danas uzimam za svjedoka  protiv vas; naredite sinovima svojim da ih drže vršeći sve riječi  ovoga Zakona. 
\par 47 TÓa nije to za vas prazna riječ jer ona je  vaš život. Zbog ove riječi živjet ćete dugo na zemlji koju ćete, prešavši Jordan, zaposjesti." 
\par 48 Toga istog dana Jahve reče Mojsiju: 
\par 49 "Popni se na  goru Nebo u Abarskom gorju - ono je u moapskoj zemlji nasuprot  Jerihonu - pa pogledaj zemlju kanaansku što ću je dati u posjed  Izraelcima. 
\par 50 Onda umri na gori na koju se uspneš i pridruži  se svojim precima kao što je i tvoj brat Aron, koji je umro na  brdu Horu, bio pridružen svojima. 
\par 51 A to zato što ste mi se  iznevjerili sred Izraelaca kod Meriba Kadeša, kod voda u pustinji  Sinu: niste očitovali moju svetost među Izraelcima. 
\par 52 Zato  ćeš samo izdaleka vidjeti onu zemlju, ali u nju nećeš ući - u  zemlju koju dajem Izraelcima." 


\chapter{33}

\par 1 Ovo je blagoslov kojim Mojsije - čovjek Božji - blagoslovi  Izraelce pred svoju smrt. 
\par 2 Reče on: "Dođe Jahve sa Sinaja, sa Seira im se pokaza i s gore Parana zasja. Zbog njih dođe od kadeških zborova, sa svoga juga sve do Obronaka. 
\par 3 Ipak ti ljubiš narode, svi sveti njihovi u tvojoj su ruci. Pred tvojim su ležali nogama, išli tobom predvođeni." 
\par 4 (Mojsije nam je odredio zakon.) "Zbor Jakovljev njegovom posta baštinom; 
\par 5 i bje kralj u Ješurunu kad se sakupiše glavari narodni, kad se sjediniše plemena Jakovljeva. 
\par 6 Nek' živi Ruben i nikad nek' ne izumre, nek' živi šačica njegovih! 
\par 7 Evo što reče za Judu: Uslišaj, Jahve, glas Judin i privedi ga k njegovu narodu. Nek mu ruke njegovo brane pravo, pomozi mu protiv dušmana njegovih. 
\par 8 O Leviju reče: Daj Leviju tvoje Urime i tvoje Tumime čovjeku milosti svoje, koga si u Masi iskušao, s kojim si se preo kod voda meripskih. 
\par 9 O ocu svome i majci reče on: Nisam ih vidio! Braće svoje ne poznaje, na svoju se djecu ne osvrće, jer tvoju riječ on je vršio i tvojega se držao Saveza. 
\par 10 On uči Jakova tvojim odredbama i Izraela tvojemu Zakonu. On podiže kad k tvojim nosnicama i paljenicu na žrtvenik ti stavlja. 
\par 11 O Jahve, snagu mu blagoslovi, milostivo primi djelo ruku njegovih. Slomi bedra njegovih neprijatelja; mrzitelji njegovi nek' više ne ustanu. 
\par 12 O Benjaminu reče: Jahvin je on ljubimac i u miru svagda počiva. Višnji ga štiti svih njegovih dana, između njegovih prebiva bregova. 
\par 13 O Josipu reče: Zemlju mu je Jahve blagoslovio; njegovo je najbolje od onog što daje rosa nebeska i što se u bezdanima dolje krije! 
\par 14 Najbolje od onog što daruje sunce i što mlađak novi nosi, 
\par 15 prvine s drevnih planina i najbolje s vječnih brežuljaka, 
\par 16 ponajbolji rod zemlje i svega što je na njoj i milost Onog što prebiva u grmu. Nek' sve to dođe na glavu Josipovu, na tjeme posvećenog između sve braće! 
\par 17 K'o prvenac bika on je veličanstven, rozi su mu rogovi bivolji, njima on nabada narode sve do krajeva zemaljskih. Takva su mnoštva Efrajimova, takve su tisuće Manašeove. 
\par 18 O Zebulunu reče: Bio sretan, Zebulune, u pohodima, i ti, Jisakare, u šatorima svojim! 
\par 19 Na brdu gdje dolaze zazivati narodi za uspjeh prinose oni prave žrtve jer sišu obilje mora i blago skriveno u pijesku. 
\par 20 O Gadu reče: Nek' je blagoslovljen tko Gada raširi! Poput lavice on počiva razderavši mišicu i glavu. 
\par 21 Prvine je tad sebi dodijelio jer vidje da mu je sačuvan dio glavarev. Na čelu svega naroda on je došao, pravdu Jahvinu izvršivši i odluke njegove s Izraelom. 
\par 22 O Danu reče: Dan je lavić što skače iz Bašana. 
\par 23 O Naftaliju reče: Naftali, milostima nasićen, Jahvinim ispunjen blagoslovom: more i jug njegovo su vlasništvo. 
\par 24 O Ašeru reče: Blagoslovljen bio Ašer među sinovima! Nek' miljenik bude među braćom svojom, i nek' noge svoje u ulje umače! 
\par 25 Nek' ti zasuni budu od gvožđa i mjedi i nek' ti mir traje koliko i život! 
\par 26 Nitko nije kao Bog Ješurunov: po nebesima u pomoć ti jezdi i po oblacima u svom veličanstvu! 
\par 27 Bog vječni tvoje je utočište, a na zemlji drevna njegova mišica pred tobom goni neprijatelja; on dovikuje: 'Uništi!' 
\par 28 U sigurnosti prebiva Izrael, a Jakovljev je izvor na osami u zemlji žita i vina, gdje nebesa rosom dažde. 
\par 29 Blago tebi, Izraele! Koji narod k'o tebe Jahve spasava? On štit je tvoj što te brani i mač tvoj slavodobitni, dušmani ti se ulaguju, al' ti ćeš im gazit' po leđima." 



\chapter{34}

\par 1 Poslije toga ode Mojsije s Moapskih poljana na brdo Nebo,  na vrhunac Pisge nasuprot Jerihonu, gdje mu Jahve pokaza svu  zemlju: Gilead do Dana, 
\par 2 sav Naftali, kraj Efrajimov i Manašeov, svu Judinu krajinu do Zapadnog mora; 
\par 3 zatim Negeb, područje  doline Jerihona - grada palmi - do Soara. 
\par 4 Potom mu reče Jahve:  "Ovo je zemlja za koju sam se zakleo Abrahamu, Izaku i Jakovu  da ću je dati tvome potomstvu. Dopustio sam da je pogledaš svojim  očima, ali ti onamo nećeš prijeći." 
\par 5 I Mojsije, sluga Jahvin, umrije ondje u zemlji moapskoj  po Jahvinoj zapovijedi. 
\par 6 I ukopa ga on u dolini u zemlji nasuprot  Bet Peoru. Do dana današnjega nitko nije doznao za njegov grob. 
\par 7 Mojsiju bijaše sto dvadeset godina kad umrije. Oko mu nije  oslabilo niti mu je snaga popustila. 
\par 8 Izraelci oplakivahu Mojsija  na Moapskim poljanama trideset dana. Potom prođoše i dani oplakivanja  - tugovanja za Mojsijem. 
\par 9 A Jošua, sin Nunov, bio je ispunjen  duhom mudrosti jer Mojsije bijaše na nj položio svoje ruke. Njega  su Izraelci slušali i činili kako je Jahve naredio Mojsiju. 
\par 10 Ne pojavi se više prorok u Izraelu ravan Mojsiju - njega  je Jahve poznavao licem u lice! - 
\par 11 po svim onim znakovima  i čudesima u zemlji egipatskoj za koja ga je Jahve slao da ih  učini na faraonu, na svim službenicima njegovim i na svoj zemlji  njegovoj, 
\par 12 po onoj moćnoj ruci njegovoj i po svim onim velikim  zastrašnim djelima koja učini na oči svega Izraela. 





\end{document}