\begin{document}

\title{Judina}


\chapter{1}

\par 1 Juda, sluga Isusa Krista, brat Jakovljev: ljubljenima u Bogu, Ocu, čuvanima za Isusa Krista - pozvanima. 
\par 2 Obilovali milošću, mirom i ljubavlju! 
\par 3 Ljubljeni! Dok sam u svojoj brižljivosti kanio pisati  vam o našem zajedničkom spasenju, osjetio sam potrebu da vas  pismom potaknem da vojujete za vjeru koja je jednom zauvijek  predana svetima. 
\par 4 Jer ušuljali se neki, odavna već zapisani  za ovaj sud, bezbožnici koji milost Boga našega promeću u razuzdanost  i niječu jedinoga gospodara i Gospodina našega Isusa Krista. 
\par 5 Želim vas podsjetiti, premda jednom zauvijek sve znate, kako je Gospodin izbavio narod iz Egipta, a zatim uništio nevjerne. 
\par 6 I anđele, koji nisu čuvali svojeg dostojanstva nego su ostavili  svoje prebivalište, sačuvao je za sud velikoga Dana, okovane  u mraku vječnim okovima; 
\par 7 kao Sodoma i Gomora i okolni gradovi, koji su se poput njih podali bludu i otišli za drugom pÓuti, stoje za primjer, ispaštajući kaznu u vječnom ognju. 
\par 8 Uza sve to i ovi sanjari jednako skvrne tijelo, zabacuju  Veličanstvo, pogrđuju Slave. 
\par 9 Kad se Mihael arkanđeo s đavlom  prepirao za tijelo Mojsijevo, nije se usudio izreći pogrdan sud  protiv njega, nego reče: "Spriječio te Gospodin!" 
\par 10 A ovi pogrđuju  ono što ne poznaju; a što po naravi kao nerazumne životinje poznaju, u tom trunu. 
\par 11 Jao njima! Putom Kajinovim pođoše, i zabludi se Bileamovoj  za plaću podaše, i propadoše od pobune Korahove. 
\par 12 Oni su ljage  na vašim agapama, bezobzirno se s vama gosteći i napasajući se;  oblaci bezvodni što ih vjetrovi raznose, stabla besplodna u kasnoj  jeseni, dvaput usahla, iskorijenjena, 
\par 13 bijesno morsko valovlje  što ispjenjuje svoje sramote, zvijezde lutalice kojima je spremljena  crna tmina dovijeka. 
\par 14 O njima prorokova sedmi od Adama, Henok: "Gle, dođe Gospodin  sa Desttisućama svojim 
\par 15 suditi svima i pokarati sve bezbožnike  za sva njihova bezbožna djela kojima bezbožno sagriješiše i za  sve drzovite riječi koje grešni bezbožnici izrekoše protiv njega." 
\par 16 To su rogoborni nezadovoljnici koji hode putom svojih požuda, usta im zbore naduto, ulaguju se u lice radi dobitka. 
\par 17 A vi, ljubljeni, sjetite se riječi što ih prorekoše apostoli  Gospodina našega Isusa Krista. 
\par 18 Oni vam govorahu: "U posljednje  će vrijeme biti podrugljivaca koji će se povoditi za bezbožnim  požudama svojim." 
\par 19 To su sijači razdora, sjetilnici koji nemaju  Duha. 
\par 20 A vi, ljubljeni, naziđujte se na presvetoj vjeri svojoj  moleći se u Duhu Svetom, 
\par 21 uščuvajte se u ljubavi Božjoj, iščekujući  milosrđe Gospodina našega Isusa Krista za vječni život. 
\par 22 I  jedne, svadljivce, karajte, 
\par 23 druge spasavajte otimajući ih  ognju, trećima se pak smilujte sa strahom, mrzeći i haljinu puti  okaljanu. 
\par 24 Onomu koji vas može očuvati od pada i besprijekorne postaviti  pred svoju Slavu u klicanju - 
\par 25 jedinomu Bogu, Spasitelju našemu, po Isusu Kristu, Gospodinu našemu: slava, veličanstvo, vlast  i moć i prije svakoga vijeka, i sada, i u sve vijeke. Amen. 


\end{document}