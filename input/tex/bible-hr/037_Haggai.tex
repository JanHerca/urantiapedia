\begin{document}

\title{Hagaj}


\chapter{1}

\par 1 Druge godine kralja Darija, šestoga mjeseca, prvoga dana u  mjesecu, dođe riječ Jahvina preko proroka Hagaja Zerubabelu,  sinu Šealtielovu, namjesniku judejskom, i Jošui, sinu Josadakovu, velikom svećeniku: 
\par 2 "Ovako govori Jahve nad Vojskama. Narod  ovaj govori: 'Nije još došlo vrijeme da se opet sazda Dom Jahvin!' 
\par 3 Zato je došla riječ Jahvina preko proroka Hagaja: 
\par 4 A vama  je vrijeme da stanujete u pokrivenim kućama, dok je ovaj Dom  razvaljen. 
\par 5 I zato, ovako sada govori Jahve nad Vojskama: Razmotrite svoje putove! 
\par 6 Sijete mnogo, malo dovozite; jedete, a niste siti; pijete, a napojit' se ne možete; odijevate se, a nije vam toplo. Poslenik zarađuje plaću, a stavlja je u prodrt tobolac!" 
\par 7 Ovako govori Jahve nad Vojskama: "Razmotrite svoje putove! 
\par 8 Idite na goru, dovezite drva i podignite opet Dom; bit će mi to milo i proslavit ću se" - govori Jahve. 
\par 9 "Nadaste se obilju, a gle, malo je; što dovezete kući, ja otpuhnem. A zašto?" - riječ je Jahve nad Vojskama. "Zato što je Dom moj razvaljen, dok se svaki od vas brine za dom svoj. 
\par 10 Stog' je nebo uskratilo rosu, a zemlja uskratila usjeve. 
\par 11 Ja dozvah sušu na zemlju i gore, na žito i vino, na ulje i na sve što zemlja rađa, na ljude i stoku i na svaki trudno stečen plod." 
\par 12 A Zerubabel, sin Šealtielov, i Jošua, sin Josadakov,  veliki svećenik, i sav ostali narod poslušaše glas Jahve, Boga  svojega, i riječi proroka Hagaja u onome radi čega ga Jahve njima  posla: i narod se poboja Jahve. 
\par 13 Tada Hagaj, glasnik Jahvin, po Jahvinu nalogu ovako reče  narodu: "Ja sam s vama" - riječ je Jahvina. - 
\par 14 Jahve probudi  duh Zerubabelu, sinu Šealtielovu, namjesniku judejskom, i duh  Jošui, sinu Josadakovu, velikom svećeniku, i duh svemu ostalom  narodu te oni dođoše i prionuše na posao u Domu Jahve nad Vojskama, Boga svojega. 
\par 15 Bijaše to dvadeset i četvrtoga dana šestog  mjeseca. 



\chapter{2}

\par 1 Druge godine kralja Darija, sedmoga mjeseca, dvadeset i prvoga  dana u mjesecu, dođe riječ Jahvina preko proroka Hagaja: 
\par 2 "Reci  ovako Zerubabelu, sinu Šealtielovu, namjesniku judejskom, i Jošui, sinu Josadakovu, velikom svećeniku, i ostalom narodu: 
\par 3 'Ima li još koga među vama koji vidje ovaj Dom u njegovoj staroj slavi? A kakva ga sada vi vidite? Prema onome, nije li to k'o ništa u vašim očima? 
\par 4 Budi, dakle, junak, Zerubabele - riječ je Jahvina - budi junak, Jošua, sine Josadakov, veliki svećeniče! Budi junak, narode sve zemlje - riječ je Jahvina. Na posao! Jer, ja sam s vama! - riječ je Jahve nad Vojskama! 
\par 5 Po obećanju što ga vama dadoh kad izađoste iz Egipta, duh moj posred vas ostaje. Ne bojte se!' 
\par 6 Jer ovako govori Jahve nad Vojskama: 'Zamalo, i ja ću potresti nebesa i zemlju, i more i kopno. 
\par 7 Potrest ću sve narode da dođe blago svih naroda, i slavom ću napunit ovaj Dom' - kaže Jahve nad Vojskama. 
\par 8 'Moje je zlato, moje je srebro' - riječ je Jahve nad Vojskama. 
\par 9 'Slava ovoga drugog Doma bit će veća nego prvoga' - riječ je Jahve nad Vojskama. 'I na ovom ću mjestu dati mir' - riječ je Jahve nad Vojskama." 
\par 10 Dvadeset i četvrtoga dana devetoga mjeseca, druge godine  kralja Darija, dođe riječ Jahvina preko proroka Hagaja: 
\par 11 Ovako  govori Jahve nad Vojskama. "Pitaj svećenike što kaže Zakon i  reci: 
\par 12 'Kad bi tko u skutu svoje haljine nosio posvećeno meso, ili bi se skutom dotakao kruha, jela, vina, ulja ili kakve god  hrane, bi li to postalo sveto?'" Svećenici odgovoriše: "Ne!" 
\par 13 Hagaj dalje upita: "Kad bi netko koji se onečistio dodirnuvši  mrtvaca dotakao nešto od onoga, bi li to postalo nečisto?" Svećenici  odgovoriše: "Bilo bi nečisto." 
\par 14 Onda Hagaj ovako reče: "Takav je i ovaj puk, takav je ovaj narod preda mnom - riječ je Jahvina - takvo je svako djelo ruku njihovih, i sve što ovdje prinose: sve je nečisto!" 
\par 15 "A sada, promislite u srcu, od današnjega dana unapredak: Prije negoli se poče stavljati kamen na kamen u Jahvinu Svetištu, 
\par 16 kakvi ono bijaste? Dolažaste hrpi od dvadeset mjerica, a bješe ih samo deset! Dolažaste kaci da zahvatite pedeset mjerica, a bješe ih samo dvadeset! 
\par 17 Udarao sam snijeću, medljikom i grÓadom svako djelo vaših ruku, ali nikoga nema k meni" - riječ je Jahvina. 
\par 18 "Stoga dobro pripazite od današnjeg dana unapredak - od dvadeset i četvrtoga dana devetoga mjeseca, kad se stao graditi Hram Jahvin, pripazite dobro 
\par 19 ima li još žita u žitnici? Ni vinova loza ni smokva, ni mogranj ni maslina nisu rađali! Al' od ovog dana ja ću blagosloviti." 
\par 20 Dvadeset i četvrtoga dana istoga mjeseca dođe riječ Jahvina  Hagaju drugi put: 
\par 21 "Reci ovako Zerubabelu, namjesniku judejskom: 'Ja ću potresti nebesa i zemlju! 
\par 22 Oborit ću prijestolja kraljevstvima i uništit ću moć kraljevima naroda. Prevrnut ću bojna kola i one na njima, konji i konjanici njihovi bit će oboreni, past će od mača brata svojega.'" 
\par 23 "Toga dana" - riječ je Jahve nad Vojskama - "uzet ću te, Zerubabele, sine Šealtielov, slugo moja" - riječ je Jahvina - "i stavit ću te kao pečatnjak, jer tebe izabrah" - riječ je Jahve nad Vojskama. 




\end{document}