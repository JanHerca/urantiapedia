\begin{document}

\title{Efežanima}


\chapter{1}

\par 1 Pavao, po volji Božjoj apostol Krista Isusa: svetima koji su  u Efezu i vjernima u Isusu Kristu. 
\par 2 Milost vam i mir od Boga, Oca našega, i Gospodina Isusa Krista! 
\par 3 Blagoslovljen Bog i Otac Gospodina našega Isusa Krista, on koji nas blagoslovi svakim blagoslovom duhovnim u nebesima, u Kristu. 
\par 4 Tako: u njemu nas sebi izabra prije postanka svijeta da budemo sveti i bez mane pred njim; 
\par 5 u ljubavi nas predodredi za posinstvo, za sebe, po Isusu Kristu, dobrohotnošću svoje volje, 
\par 6 na hvalu Slave svoje milosti. Njome nas zamilova u Ljubljenome 
\par 7 u kome, njegovom krvlju, imamo otkupljenje, otpuštenje prijestupa po bogatstvu njegove milosti. 
\par 8 Nju preobilno u nas uli zajedno sa svom mudrošću i razumijevanjem 
\par 9 obznanivši nam otajstvo svoje volje po dobrohotnom naumu svojem što ga prije u njemu zasnova 
\par 10 da se provede punina vremena: uglaviti u Kristu sve - na nebesima i na zemlji. 
\par 11 U njemu, u kome i nama - predodređenima po naumu Onoga koji sve izvodi po odluci svoje volje - u dio pade 
\par 12 da budemo na hvalu Slave njegove - mi koji smo se već prije nadali u Kristu. 
\par 13 U njemu ste i vi, pošto ste čuli Riječ istine - evanđelje spasenja svoga - u njemu ste, prigrlivši vjeru, opečaćeni Duhom obećanim, Svetim, 
\par 14 koji je zalog naše baštine: otkupljenja, posvojenja - na hvalu Slave njegove. 
\par 15 Zato i ja, otkad sam čuo za vašu vjeru u Gospodinu Isusu  i za ljubav prema svima svetima, 
\par 16 ne prestajem zahvaljivati  za vas i sjećati vas se u svojim molitvama: 
\par 17 Bog Gospodina  našega Isusa Krista, Otac Slave, dao vam Duha mudrosti i objave  kojom ćete ga spoznati; 
\par 18 prosvijetlio vam oči srca da upoznate  koje li nade u pozivu njegovu, koje li bogate slave u baštini  njegovoj među svetima 
\par 19 i koje li prekomjerne veličine u moći  njegovoj prema nama koji vjerujemo: ona je primjerena djelotvornosti  sile i snage njegove 
\par 20 koju na djelu pokaza u Kristu, kad ga  uskrisi od mrtvih i posjede sebi zdesna na nebesima 
\par 21 iznad  svakog Vrhovništva i Vlasti i Moći i Gospodstva i svakog imena  imenovana ne samo na ovom svijetu nego i u budućemu. 
\par 22 Sve  mu podloži pod noge, a njega postavi - nad svime - Glavom  Crkvi, 
\par 23 koja je Tijelo njegovo, punina Onoga koji sve u svima  ispunja. 


\chapter{2}

\par 1 I vi bijaste mrtvi zbog prijestupa i grijeha 
\par 2 u kojima ste  nekoć živjeli po Eonu ovoga svijeta, po Knezu vlasti zraka, po  tomu duhu koji sada djeluje u sinovima neposlušnima. 
\par 3 Među  njima smo i mi nekoć živjeli u požudama tijela svoga, udovoljavajući  prohtjevima tijela i ćudi, te po naravi bijasmo djeca gnjeva  kao i drugi. 
\par 4 Ali Bog, bogat milosrđem, zbog velike ljubavi kojom nas  uzljubi, 
\par 5 nas koji bijasmo mrtvi zbog prijestupa, oživi zajedno  s Kristom - milošću ste spašeni! - 
\par 6 te nas zajedno s njim uskrisi  i posadi na nebesima u Kristu Isusu: 
\par 7 da u dobrohotnosti prema  nama u Kristu Isusu pokaže budućim vjekovima preobilno bogatstvo  milosti svoje. 
\par 8 Ta milošću ste spašeni po vjeri! I to ne po  sebi! Božji je to dar! 
\par 9 Ne po djelima, da se ne bi tko hvastao. 
\par 10 Njegovo smo djelo, stvoreni u Kristu Isusu za dobra djela, koja Bog unaprijed pripravi da u njima živimo. 
\par 11 Spominjite se stoga da nekoć bijaste neznabošci u tijelu  - neobrezanicima su vas zvali oni koji se zovu obrezani, rukom, na tijelu - 
\par 12 i da u ono vrijeme bijaste izvan Krista, udaljeni  od građanstva izraelskoga, tuđi Savezima obećanja, bez nade bijaste  i neznabošci na svijetu. 
\par 13 Sada pak, u Kristu Isusu, vi koji  nekoć bijaste daleko, dođoste blizu - po Krvi Kristovoj. 
\par 14 Doista, on je mir naš, on koji od dvoga učini jedno:  pregradu razdvojnicu, neprijateljstvo razori u svome tijelu. 
\par 15 Zakon zapovijedi s propisima obeskrijepi da u sebi, uspostavljajući  mir, od dvojice sazda jednoga novog čovjeka 
\par 16 te obojicu u  jednome Tijelu izmiri s Bogom po križu, ubivši u sebi neprijateljstvo. 
\par 17 I dođe te navijesti mir vama daleko i mir onima  blizu, 
\par 18 jer po njemu jedni i drugi u jednome Duhu imamo  pristup Ocu. 
\par 19 Tako dakle više niste tuđinci ni pridošlice, nego sugrađani  ste svetih i ukućani Božji 
\par 20 nazidani na temelju apostola i  proroka, a zaglavni je kamen sam Krist Isus. 
\par 21 U  njemu je sva građevina povezana i raste u hram svet u Gospodinu. 
\par 22 U njemu ste i vi ugrađeni u prebivalište Božje u Duhu. 


\chapter{3}

\par 1 Radi toga ja, Pavao, sužanj Krista Isusa za vas pogane... 
\par 2 Zacijelo  ste čuli za rasporedbu milosti Božje koja mi je dana za vas: 
\par 3 objavom mi je obznanjeno otajstvo, kako netom ukratko opisah. 
\par 4 Čitajući to, možete dokučiti kako ja shvaćam Kristovo otajstvo, 
\par 5 koje nije bilo obznanjeno sinovima ljudskim drugih naraštaja.  Ono je sada u Duhu objavljeno svetim njegovim apostolima i prorocima: 
\par 6 da su pogani subaštinici i "sutijelo" i sudionici obećanja  u Kristu Isusu - po evanđelju, 
\par 7 kojega postadoh poslužiteljem  darom milosti Božje koja mi je dana djelotvornošću snage njegove. 
\par 8 Meni, najmanjemu od svih svetih, dana je ova milost: poganima  biti blagovjesnikom neistraživog bogatstva Kristova 
\par 9 i osvijetliti  rasporedbu otajstva, pred vjekovima skrivena u Bogu, koji sve  stvori, 
\par 10 da sada - po Crkvi - Vrhovništvima i Vlastima na  nebesima bude obznanjena mnogolika mudrost Božja 
\par 11 zasnovana  - po naumu o vjekovima - u Kristu Isusu Gospodinu našemu. 
\par 12 U  njemu, s pouzdanjem po vjeri u njega, imamo slobodan pristup. 
\par 13 Zato ne klonite, molim, s nevolja mojih za vas! One su slava  vaša! 
\par 14 Zato prigibam koljena pred Ocem, 
\par 15 od koga ime svakom  očinstvu na nebu i na zemlji: 
\par 16 neka vam dadne po bogatstvu  Slave svoje ojačati se po Duhu njegovu u snazi za unutarnjeg  čovjeka 
\par 17 da po vjeri Krist prebiva u srcima vašim te u ljubavi  ukorijenjeni i utemeljeni 
\par 18 mognete shvatiti sa svima svetima  što je Dužina i Širina i Visina i Dubina 
\par 19 te spoznati nadspoznatljivu  ljubav Kristovu da se ispunite do sve Punine Božje. 
\par 20 Onomu pak koji snagom u nama djelatnom može učiniti mnogo  izobilnije nego li mi moliti ili zamisliti - 
\par 21 Njemu slava  u Crkvi i u Kristu Isusu za sva pokoljenja vijeka vjekovječnoga!  Amen. 


\chapter{4}

\par 1 Zaklinjem vas dakle ja, sužanj u Gospodinu: sa svom poniznošću  i blagošću, sa strpljivošću živite dostojno poziva kojim ste  pozvani! 
\par 2 Podnosite jedni druge u ljubavi; 
\par 3 trudite se sačuvati  jedinstvo Duha svezom mira! 
\par 4 Jedno tijelo i jedan Duh - kao  što ste i pozvani na jednu nadu svog poziva! 
\par 5 Jedan Gospodin!  Jedna vjera! Jedan krst! 
\par 6 Jedan Bog i Otac sviju, nad svima  i po svima i u svima! 
\par 7 A svakomu je od nas dana milost po mjeri dara Kristova. 
\par 8 Zato  veli:  Na visinu uzađe vodeći sužnje, dade dare ljudima. 
\par 9 Ono "uzađe" - što drugo znači doli to da i siđe u donje  krajeve, na zemlju? 
\par 10 Koji siđe, isti je onaj koji i uzađe  ponad svih nebesa da sve ispuni. 
\par 11 On i "dade" jedne za apostole, druge za proroke, jedne opet za evanđeliste, a druge za pastire  i učitelje 
\par 12 da opremi svete za djelo služenja, za izgrađivanje  Tijela Kristova 
\par 13 dok svi ne prispijemo do jedinstva vjere  i spoznaje Sina Božjega, do čovjeka savršena, do mjere uzrasta  punine Kristove: 
\par 14 da više ne budemo nejačad kojom se valovi  poigravaju i koje goni svaki vjetar nauka u ovom kockanju ljudskom, u lukavosti što put krči zabludi. 
\par 15 Nego, istinujući u ljubavi  da poradimo te sve uzraste u Njega, koji je Glava, Krist, 
\par 16 od  kojega sve Tijelo, usklađeno i povezano svakovrsnim zglobom zbrinjavanja  po djelotvornosti primjerenoj svakomu pojedinom dijelu, promiče  svoj rast na saziđivanje u ljubavi. 
\par 17 Ovo govorim i zaklinjem u Gospodinu: ne živite više kao  što pogani žive - u ispraznosti pameti njihove: 
\par 18 zamračena  uma, udaljeni od života Božjega, sve zbog neznanja koje je u  njima, zbog okorjelosti srca njihova. 
\par 19 Sami su sebe otupili  i podali se razvratnosti da bi u pohlepi počinjali svaku nečistoću. 
\par 20 Vi pak ne naučiste tako Krista, 
\par 21 ako ste ga doista  čuli i u njemu bili poučeni kako je istina u Isusu: 
\par 22 da vam  je odložiti prijašnje ponašanje, starog čovjeka, koga varave  požude vode u propast, 
\par 23 a obnavljati se duhom svoje pameti 
\par 24 i obući novog čovjeka, po Bogu stvorena u pravednosti i svetosti  istine. 
\par 25 Zato odložite laž i govorite istinu jedan drugomu  jer udovi smo jedni drugima. 
\par 26 Srdite se, ali ne griješite!  Sunce nek ne zađe nad vašom srdžbom 
\par 27 i ne dajite mjesta đavlu. 
\par 28 Tko je krao, neka više ne krade, nego neka se radije trudi  svojim rukama priskrbljivati da ima što podijeliti s potrebnim. 
\par 29 Nikakva nevaljala riječ neka ne izlazi iz vaših usta, nego  samo dobra, da prema potrebi saziđuje i milost iskaže slušateljima. 
\par 30 I ne žalostite Duha Svetoga, Božjega, kojim ste opečaćeni  za Dan otkupljenja! 
\par 31 Daleko od vas svaka gorčina, i srdžba, i gnjev, i vika, i hula sa svom opakošću! 
\par 32 Naprotiv! Budite  jedni drugima dobrostivi, milosrdni; praštajte jedni drugima  kao što i Bog u Kristu nama oprosti. 


\chapter{5}

\par 1 Budite dakle nasljedovatelji Božji kao djeca ljubljena 
\par 2 i  hodite u ljubavi kao što je i Krist ljubio vas i sebe predao  za nas kao prinos i žrtvu Bogu na ugodan miris. 
\par 3 A bludnost i svaka nečistoća ili pohlepa neka se i ne  spominje među vama, kako dolikuje svetima! 
\par 4 Ni prostota, ni  ludorija, ni dvosmislica, što se ne priliči, nego radije zahvaljivanje! 
\par 5 Jer dobro znajte ovo: nijedan bludnik, ili bestidnik, ili  pohlepnik - taj idolopoklonik - nema baštine u kraljevstvu Kristovu  i Božjemu. 
\par 6 Nitko neka vas ispraznim riječima ne zavarava:  zbog toga dolazi gnjev Božji na sinove neposlušne. 
\par 7 Nemajte  dakle ništa s njima! 
\par 8 Da, nekoć bijaste tama, a sada ste svjetlost  u Gospodinu: kao djeca svjetlosti hodite - 
\par 9 plod je svjetlosti  svaka dobrota, pravednost i istina - 
\par 10 i odlučite se za ono  što je milo Gospodinu. 
\par 11 A nemajte udjela u jalovim djelima  tame, nego ih dapače raskrinkavajte, 
\par 12 jer što potajno čine, sramota je i govoriti. 
\par 13 A sve što se raskrinka, pod svjetlošću  postaje sjajno; što je pak sjajno, svjetlost je. 
\par 14 Zato veli: "Probudi se, ti što spavaš, ustani od mrtvih i zasvijetljet će ti Krist." 
\par 15 Razmotrite dakle pomno kako živite! Ne kao ludi, nego  kao mudri! 
\par 16 Iskupljujte vrijeme jer dani su zli! 
\par 17 Zato  ne budite nerazumni, nego shvatite što je volja Gospodnja! 
\par 18 I  ne opijajte se vinom u kojem je razuzdanost, nego - punite  se Duhom! 
\par 19 Razgovarajte među sobom psalmima, hvalospjevima  i duhovnim pjesmama! Pjevajte i slavite Gospodina u svom srcu! 
\par 20 Svagda i za sve zahvaljujte Bogu i Ocu u imenu Gospodina  našega Isusa Krista! 
\par 21 Podložni budite jedni drugima u strahu Kristovu! 
\par 22 Žene  svojim muževima kao Gospodinu! 
\par 23 Jer muž je glava žene kao  i Krist Glava Crkve - On, Spasitelj Tijela. 
\par 24 Pa kao što se  Crkva podlaže Kristu, tako i žene muževima u svemu! 
\par 25 Muževi, ljubite svoje žene kao što je Krist ljubio Crkvu  te sebe predao za nju 
\par 26 da je posveti, očistivši je kupelji  vode uz riječ 
\par 27 te sebi predvede Crkvu slavnu, bez ljage i  nabora ili čega takva, nego da bude sveta i bez mane. 
\par 28 Tako  treba da i muževi ljube svoje žene kao svoja tijela. Tko ljubi  svoju ženu, sebe ljubi. 
\par 29 Ta nitko nikada ne mrzi svoga tijela, nego ga hrani i njeguje kao i Krist Crkvu. 
\par 30 Doista, mi smo  udovi njegova Tijela! 
\par 31 Stoga će čovjek ostaviti oca i majku  da prione uza svoju ženu; dvoje njih bit će jedno tijelo. 
\par 32 Otajstvo je to veliko! Ja smjeram na Krista i na Crkvu. 
\par 33 Dakle, neka svaki od vas ljubi svoju ženu kao samog sebe, a žena neka  poštuje svog muža. 



\chapter{6}

\par 1 Djeco, slušajte svoje roditelje u Gospodinu jer to je pravedno. 
\par 2 Poštuj oca svoga i majku - to je prva zapovijed s obećanjem: 
\par 3 da ti dobro bude i da dugo živiš na zemlji. 
\par 4 A vi, očevi, ne srdite djece svoje, nego ih odgajajte stegom i urazumljivanjem  Gospodnjim! 
\par 5 Robovi, slušajte svoje zemaljske gospodare kao Krista  - sa strahom i trepetom, u jednostavnosti srca. 
\par 6 Ne naoko,  kao oni koji se ulaguju ljudima, nego kao sluge Kristove koje  zdušno vrše volju Božju; 
\par 7 dragovoljno služe - kao Gospodinu, a ne ljudima, 
\par 8 znajući da će svatko, bio on rob ili slobodnjak, učini li što dobro, za to dobiti plaću od Gospodina. 
\par 9 I vi, gospodari, isto se tako vladajte prema njima: kanite  se prijetnje, znajući da je i njihov i vaš Gospodar na nebesima  i da u njega nema pristranosti. 
\par 10 Ubuduće jačajte se u Gospodinu i u silnoj snazi njegovoj. 
\par 11 Obucite svu opremu Božju da se mognete oduprijeti lukavstvima  đavlovim. 
\par 12 Jer nije nam se boriti protiv krvi i mesa, nego  protiv Vrhovništava, protiv Vlasti, protiv upravljača ovoga mračnoga  svijeta, protiv zlih duhova po nebesima. 
\par 13 Zbog toga posegnite  za svom opremom Božjom da uzmognete odoljeti u dan zli i održati  se kada sve nadvladate. 
\par 14 Držite se dakle! Opašite bedra  istinom, obucite oklop pravednosti, 
\par 15 potpašite noge  spremnošću za evanđelje mira! 
\par 16 U svemu imajte uza se štit  vjere: njime ćete moći ugasiti ognjene strijele Zloga. 
\par 17 Uzmite  i kacigu spasenja i mač Duha, to jest Riječ Božju. 
\par 18 Svakovrsnom se molitvom i prošnjom u svakoj prigodi u  Duhu molite. Poradi toga i bdijte sa svom ustrajnošću i molitvom  za sve svete, 
\par 19 i za me, da mi se otvore usta i dade riječ  hrabro obznaniti otajstvo evanđelja 
\par 20 kojeg sam poslanik u  okovima, da se ohrabrim o njemu kako treba govoriti. 
\par 21 A da i vi znate što je sa mnom, kako mi je, o svemu će  vas obavijestiti Tihik, ljubljeni brat i vjerni poslužitelj u  Gospodinu. 
\par 22 Njega šaljem k vama baš zato da znate kako smo  i da ohrabri srca vaša. 
\par 23 Mir braći i ljubav, s vjerom, od Boga Oca i Gospodina  Isusa Krista! 
\par 24 Milost sa svima koji ljube Gospodina našega Isusa Krista  - u neraspadljivosti. 




\end{document}