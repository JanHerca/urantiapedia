\begin{document}

\title{Filipljanima}


\chapter{1}

\par 1 Pavao i Timotej, sluge Krista Isusa, svima svetima u Kristu  Isusu koji su u Filipima, s nadglednicima i poslužiteljima. 
\par 2 Milost  vam i mir od Boga, Oca našega, i Gospodina Isusa Krista! 
\par 3 Zahvaljujem Bogu svomu kad vas se god sjetim. 
\par 4 Uvijek  se u svakoj svojoj molitvi za vas s radošću molim 
\par 5 zbog vašeg  udjela u evanđelju od onoga prvog dana sve do sada - 
\par 6 uvjeren  u ovo: Onaj koji otpoče u vama dobro djelo, dovršit će ga do  Dana Krista Isusa. 
\par 7 I pravo je da tako osjećam o svima vama!  Ta ja vas nosim u srcu jer u okovima mojim i u obrani i utvrđivanju  evanđelja svi ste vi suzajedničari moje milosti. 
\par 8 Bog mi je  doista svjedok koliko žudim za svima vama srcem Isusa Krista! 
\par 9 I molim za ovo: da ljubav vaša sve više i više raste u spoznanju  i potpunu pronicanju 
\par 10 te mognete prosuditi što je najbolje  da budete čisti i besprijekorni za Dan Kristov, 
\par 11 puni ploda  pravednosti po Isusu Kristu - na slavu i hvalu Božju. 
\par 12 A hoću da znate, braćo: ovaj se moj udes pače okrenuo  u napredovanje evanđelja 
\par 13 tako da se moji okovi u Kristu razglasiše  u svem pretoriju i među svima drugima, 
\par 14 a većina braće u Gospodinu, ohrabrena mojim okovima, još se više usuđuje neustrašivo zboriti  Riječ. 
\par 15 Neki, istina, propovijedaju Krista iz zavisti i nadmetanja, a neki iz dobre volje: 
\par 16 ovi iz ljubavi jer znaju da sam ovdje  za obranu evanđelja; 
\par 17 oni pak Krista navješćuju iz suparništva, neiskreno - misleći da će tako otežati nevolju mojih okova. 
\par 18 Pa što onda? Samo se na svaki način, bilo himbeno, bilo istinito, Krist navješćuje. I tome se radujem, a i radovat ću se. 
\par 19 Jer  znadem: po vašoj molitvi i pomoći Duha Isusa Krista to će  mi biti na spasenje, 
\par 20 kako željno i očekujem i nadam se  da se ni zbog čega neću smesti, nego da će se mojom posvemašnjom  odvažnošću - kako uvijek tako i sada - Krist uzveličati u mome  tijelu, bilo životom, bilo smrću. 
\par 21 Ta meni je živjeti Krist, a umrijeti dobitak! 
\par 22 A ako mi živjeti u tijelu omogućuje  plodno djelovanje, što da odaberem? Ne znam! 
\par 23 Pritiješnjen  sam od ovoga dvoga: želja mi je otići i s Kristom biti jer to  je mnogo, mnogo bolje; 
\par 24 ali ostati u tijelu potrebnije je  poradi vas. 
\par 25 U to uvjeren, znam da ću ostati i biti uz vas  sve, za vaš napredak i na radost vjere, 
\par 26 da ponos vaš mnome  poraste u Kristu Isusu kad opet dođem k vama. 
\par 27 Samo se ponašajte dostojno evanđelja Kristova, pa - došao  ja i vidio vas ili nenazočan slušao što je s vama - da mogu utvrditi  kako ste postojani u jednome duhu i jednodušno se zajednički  borite za evanđeosku vjeru 
\par 28 ne plašeći se ni u čemu protivnika.  To je njima najava njihove propasti, a vašega spasenja, i to  od Boga. 
\par 29 Jer vama je dana milost: "za Krista", ne samo u  njega vjerovati nego za njega i trpjeti, 
\par 30 isti boj bijući  koji na meni vidjeste i sada o meni čujete. 


\chapter{2}

\par 1 Ima li dakle u Kristu kakve utjehe, ima li kakva ljubazna bodrenja, ima li kakva zajedništva Duha, ima li kakva srca i samilosti, 
\par 2 ispunite me radošću: složni budite, istu ljubav njegujte, jednodušni, jedne misli budite; 
\par 3 nikakvo suparništvo ni umišljenost, nego - u poniznosti jedni druge smatrajte višima od sebe; 
\par 4 ne  starajte se samo svaki za svoje, nego i za ono što se tiče drugih! 
\par 5 Neka u vama bude isto mišljenje kao i u Kristu Isusu: 
\par 6 On, trajni lik Božji, nije se kao plijena držao svoje jednakosti s Bogom, 
\par 7 nego sam sebe "oplijeni" uzevši lik sluge, postavši ljudima sličan; obličjem čovjeku nalik, 
\par 8 ponizi sam sebe, poslušan do smrti, smrti na križu. 
\par 9 Zato Bog njega preuzvisi i darova mu ime, ime nad svakim imenom, 
\par 10 da se na ime Isusovo prigne svako koljeno nebesnika, zemnika i podzemnika. 
\par 11 I svaki će jezik priznati: "Isus Krist jest Gospodin!" - na slavu Boga Oca. 
\par 12 Tako, ljubljeni moji, poslušni kako uvijek bijaste, ne  samo kao ono za moje nazočnosti nego mnogo više sada, za moje  nenazočnosti, sa strahom i trepetom radite oko svoga spasenja! 
\par 13 Da, Bog u svojoj dobrohotnosti izvodi u vama i htjeti i djelovati. 
\par 14 Sve činite bez mrmljanja i oklijevanja 
\par 15 da budete besprijekorni  i čisti, djeca Božja neporočna posred poroda  izopačena i lukava u kojem svijetlite kao svjetlila u svijetu 
\par 16 držeći riječ Života meni na ponos za Dan Kristov, što nisam  zaludu trčao niti se zaludu trudio. 
\par 17 Naprotiv, ako  se ja i izlijevam za žrtvu i bogoslužje, za vjeru vašu, radostan  sam i radujem se sa svima vama. 
\par 18 A tako i vi budite radosni  i radujte se sa mnom. 
\par 19 Nadam se u Gospodinu Isusu da ću vam uskoro poslati Timoteja  da mi odlane kad saznam što je s vama. 
\par 20 Nikoga doista nemam  tako srodne duše tko bi se kao on svojski za vas pobrinuo 
\par 21 jer  svi traže svoje, a ne ono što je Isusa Krista. 
\par 22 A prokušanost  vam je njegova poznata: kao dijete s ocem služio je sa mnom evanđelju. 
\par 23 Njega se dakle nadam poslati tek što razvidim što je sa mnom. 
\par 24 A uvjeren sam u Gospodinu da ću i sam uskoro doći. 
\par 25 Smatrao sam potrebnim poslati k vama Epafrodita, brata, suradnika i suborca moga kojega ste poslali da mi poslužuje  u potrebi. 
\par 26 Jer je čeznuo za svima vama i bio zabrinut što  ste saznali da je obolio. 
\par 27 I doista je gotovo na smrt bio  obolio, ali Bog mu se smilovao, ne samo njemu nego i meni, da  me ne zadesi žalost na žalost. 
\par 28 Brže ga dakle poslah da se, pošto ga vidite, opet obradujete, i ja da budem manje žalostan. 
\par 29 Primite ga dakle u Gospodinu sa svom radosti i poštujte takve 
\par 30 jer se za djelo Kristovo smrti sasvim približio, životnoj  se pogibli izložio da nadopuni ono u čemu me vi ne mogoste poslužiti. 


\chapter{3}

\par 1 Uostalom, braćo moja, radujte se u Gospodinu! Pisati vam jedno  te isto meni nije dosadno, a za vas je sigurnije. 
\par 2 Čuvajte  se tih pasa, čuvajte se tih opakih radnika, čuvajte se te osakaćenosti! 
\par 3 Jer mi smo obrezanje, mi koji u Duhu Božjemu obavljamo bogoslužje  i dičimo se Kristom Isusom, a ne pouzdajemo se u tijelo, 
\par 4 iako  bih se ja mogao pouzdati i u tijelo. Smatra li tko drugi da se  može uzdati u tijelo, ja još više: 
\par 5 obrezan osmog dana, od  roda sam Izraelova, plemena Benjaminova, Hebrej od Hebreja; po  Zakonu farizej, 
\par 6 po revnosti progonitelj Crkve, po pravednosti  zakonskoj besprijekoran. 
\par 7 Ali što mi god bijaše dobitak, to  poradi Krista smatram gubitkom. 
\par 8 Štoviše, čak sve gubitkom  smatram zbog onoga najizvrsnijeg, zbog spoznanja Isusa Krista, Gospodina mojega, radi kojega sve izgubih i otpadom smatram:  da Krista steknem 
\par 9 i u njemu se nađem - ne svojom pravednošću, onom od Zakona, nego pravednošću po vjeri u Krista, onom od  Boga, na vjeri utemeljenoj - 
\par 10 da upoznam njega i snagu uskrsnuća  njegova i zajedništvo u patnjama njegovim, 
\par 11 ne bih li kako, suobličen smrti njegovoj, prispio k uskrsnuću od mrtvih. 
\par 12 Ne  kao da sam već postigao ili dopro do savršenstva, nego - hitim  ne bih li kako dohvatio jer sam i zahvaćen od Krista. 
\par 13 Braćo, ja nipošto ne smatram da sam već dohvatio. Jedno samo: što je  za mnom, zaboravljam, za onim što je preda mnom, prežem, 
\par 14 k  cilju hitim, k nagradi višnjeg poziva Božjeg u Kristu Isusu. 
\par 15 Koji smo god zreli, ovako mislimo! I ako što drukčije mislite, Bog će vam ovako objaviti. 
\par 16 Samo, držimo se onoga do čega  smo stigli! 
\par 17 Braćo! Nasljedovatelji moji budite i promatrajte one  koji žive po uzoru koji imate u nama. 
\par 18 Jer često sam vam govorio, a sada i plačući govorim: mnogi žive kao neprijatelji križa  Kristova. 
\par 19 Svršetak im je propast, bog im je trbuh, slava  u sramoti - jer misle na zemaljsko. 
\par 20 Naša je pak domovina  na nebesima, odakle iščekujemo Spasitelja, Gospodina našega Isusa  Krista: 
\par 21 snagom kojom ima moć sve sebi podložiti on će preobraziti  ovo naše bijedno tijelo i suobličiti ga tijelu svomu slavnomu. 



\chapter{4}

\par 1 Stoga, braćo moja ljubljena i željkovana, radosti moja i vijenče  moj, tako - čvrsto stojte u Gospodinu. 
\par 2 Evodiju zaklinjem, i Sintihu zaklinjem da budu složne  u Gospodinu. 
\par 3 Da, molim i tebe, čestiti druže, pomaži im jer  su se one u evanđelju borile zajedno sa mnom, i s Klementom i  ostalim mojim suradnicima, kojih su imena u knjizi Života. 
\par 4 Radujte se u Gospodinu uvijek! Ponavljam: radujte se! 
\par 5 Blagost vaša neka je znana svim ljudima! Gospodin je blizu! 
\par 6 Ne budite zabrinuti ni za što, nego u svemu - molitvom i prošnjom, sa zahvaljivanjem - očitujte svoje molbe Bogu. 
\par 7 I mir Božji  koji je iznad svakog razuma čuvat će srca vaša i vaše misli u  Kristu Isusu. 
\par 8 Uostalom, braćo, što je god istinito, što god časno, što  god pravedno, što god čisto, što god ljubazno, što god hvalevrijedno;  je li što krepost, je li što pohvala - to nek vam je na srcu! 
\par 9 Što ste naučili, i primili, i čuli, i vidjeli na meni - to  činite i Bog mira bit će s vama! 
\par 10 Uvelike se obradovah u Gospodinu što ste napokon procvali  te mislite na me; mislili ste i prije, ali niste imali prigode. 
\par 11 Govorim to ne zbog oskudice, ta naučen sam u svakoj prigodi  biti zadovoljan. 
\par 12 Znam i oskudijevati, znam i obilovati! Na  sve sam i na svašta navikao: i sit biti i gladovati, i obilovati  i oskudijevati. 
\par 13 Sve mogu u Onome koji me jača! 
\par 14 Ipak,  lijepo je od vas što sa mnom podijeliste moju nevolju. 
\par 15 A  i vi, Filipljani, znate: u početku evanđelja, kad otputovah iz  Makedonije, nijedna mi se Crkva nije pridružila u pogledu izdataka  i primitaka, doli vi jedini. 
\par 16 Čak ste mi i u Solun i jednom, i dvaput, za potrebe poslali. 
\par 17 Ne, ne tražim dara; tražim  samo plod izobilan u vašu korist. 
\par 18 Imam svega i u izobilju;  namiren sam otkad po Epafroditu primih ono od vas, miris ugodan, žrtvu milu, ugodnu Bogu. 
\par 19 A Bog moj ispunit će svaku  vašu potrebu po bogatstvu svome, veličanstveno, u Kristu Isusu. 
\par 20 Bogu pak, Ocu našemu, slava u vijeke vjekova! Amen. 
\par 21 Pozdravite svakoga svetog u Kristu Isusu. Pozdravljaju  vas braća koja su sa mnom. 
\par 22 Pozdravljaju vas svi sveti, ponajpače  oni iz careva dvora. 
\par 23 Milost Gospodina Isusa Krista s duhom vašim! 





\end{document}