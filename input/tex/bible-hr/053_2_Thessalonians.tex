\begin{document}

\title{2 Solunjanima}


\chapter{1}

\par 1 Pavao, Silvan i Timotej Crkvi Solunjana u Bogu Ocu našemu i  Gospodinu Isusu Kristu. 
\par 2 Milost vam i mir od Boga Oca i Gospodina  Isusa Krista! 
\par 3 Zahvaljivati moramo Bogu uvijek za vas, braćo, kao što  dolikuje jer izvanredno raste vaša vjera i množi se ljubav svakoga  od vas prema drugima, 
\par 4 tako da se mi sami po crkvama Božjim  vama ponosimo zbog vaše postojanosti i vjere u svim progonstvima  i nevoljama koje podnosite. 
\par 5 One su najava pravednog Suda Božjega:  da ćete se naći dostojni kraljevstva Božjega za koje i trpite. 
\par 6 Jer pravo je da Bog vašim mučiteljima mukom, 
\par 7 a vama, mučenima, zajedno s nama spokojem uzvrati kad se Gospodin Isus objavi  s nama, zajedno s anđelima svoje moći, 
\par 8 u ognju žarkome  i osveti se onima koji ne poznaju Boga i ne pokoravaju se  evanđelju Gospodina našega Isusa. 
\par 9 Oni će biti kažnjeni vječnom  propašću, daleko od lica Gospodnjega i od slave njegova veličanstva, 
\par 10 kada - u onaj Dan - dođe da se proslavi u svojim  svetima i da se prodiči u svima koji povjerovaše. Jer povjerovalo  se svjedočanstvu našemu među vama. 
\par 11 Zato i molimo uvijek za vas da vas Bog učini dostojnima  poziva i snažno dovede do punine svako vaše nastojanje oko dobra  i djelo vaše vjere 
\par 12 te da se proslavi ime Gospodina  našega Isusa u vama i vi u njemu - po milosti Boga našega i Gospodina  Isusa Krista. 


\chapter{2}

\par 1 A što se tiče Dolaska Gospodina našega Isusa Krista i našeg  okupljanja oko njega, molimo vas, braćo: 
\par 2 ne dajte se brzo  pokolebati u svom shvaćanju niti uznemiriti ni nekim duhom, ni  nekom riječju, ni nekim tobože našim pismom, kao da će sad-na  Dan Gospodnji. 
\par 3 Neka vas nitko ne zavede ni na koji način. Jer ako prije ne dođe onaj otpad i ne otkrije se Čovjek bezakonja, Sin propasti, 
\par 4 Protivnik, onaj koji uzdiže sebe protiv  svega što se zove Bog ili svetinja, dotle da i u Božji  hram zasjedne gradeći se Bogom... 
\par 5 Ne sjećate li se, to sam vam govorio dok sam još bio među vama? 
\par 6 I sada znate  što ga zadržava da bi se pojavio tek u svoje vrijeme. 
\par 7 Doista, otajstvo bezakonja već je na djelu, samo ima tko da ga sada  zadržava dok ne bude uklonjen. 
\par 8 Tada će se otkriti Bezakonik.  Njega će Gospodin Isus pogubiti dahom usta i uništiti  pojavkom Dolaska svoga - 
\par 9 njega koji djelovanjem Sotoninim  dolazi sa svom silom, lažnim znamenjima i čudesima 
\par 10 i sa svim  nepravednim zavaravanjem onih koji propadaju poradi toga što  ne prihvatiše ljubavi prema istini da bi se spasili. 
\par 11 I zato  im Bog šalje djelovanje zavodničko da povjeruju laži 
\par 12 te budu  osuđeni svi koji nisu povjerovali istini, nego su se odlučili  za nepravednost. 
\par 13 Mi pak moramo uvijek zahvaljivati Bogu za vas, braćo  od Gospodina ljubljena, što vas je od početka odabrao za spasenje, posvećenjem u Duhu i vjerom u istinu. 
\par 14 Da, na to vas pozva  po našem evanđelju - na posjedovanje slave Gospodina našega Isusa  Krista. 
\par 15 Stoga braćo, čvrsto stojte i držite se predaja u  kojima ste poučeni bilo našom riječju, bilo pismom. 
\par 16 A sam  Gospodin naš Isus Krist i Bog, Otac naš, koji nas uzljubi i koji  nam po milosti dade trajno ohrabrenje i dobru nadu, 
\par 17 neka  ohrabri vaša srca i neka ih učvrsti u svakom dobru djelu i riječi! 



\chapter{3}

\par 1 Uostalom, molite, braćo, za nas da riječ Gospodnja trči i proslavlja  se kao i u vas 
\par 2 i da se oslobodimo nezgodnih i opakih ljudi.  Jer nemaju svi vjere! 
\par 3 Ali, vjeran je Gospodin koji će nas  učvrstiti i sačuvati od Zloga. 
\par 4 A uzdamo se, u Gospodinu, u  vas: da vršite i da ćete vršiti ono što vam zapovijedamo. 
\par 5 A  Gospodin neka upravi srca vaša k ljubavi Božjoj i postojanosti  Kristovoj. 
\par 6 Zapovijedamo vam, braćo, u ime Gospodina Isusa Krista  da se klonite svakoga brata što živi neuredno i ne po predaji  koju primiste od nas. 
\par 7 Ta sami znate kako nas treba nasljedovati.  Jer dok bijasmo među vama, nismo živjeli neuredno: 
\par 8 ničiji  kruh nismo badava jeli, nego smo u trudu i naporu noću i danju  radili da ne bismo opteretili koga od vas. 
\par 9 Ne što ne bismo  imali prava, nego da vam sebe damo za uzor koji ćete nasljedovati. 
\par 10 Doista, dok bijasmo u vas, ovo vam zapovijedasmo: Tko neće  da radi, neka i ne jede! 
\par 11 A čujemo da neki od vas žive neuredno:  ništa ne rade, nego dangube. 
\par 12 Takvima zapovijedamo i zaklinjemo  ih u Gospodinu Isusu Kristu: neka s mirom rade i svoj kruh jedu. 
\par 13 Vama pak, braćo, neka ne dodija činiti dobro. 
\par 14 Ako  li se tko ne pokorava našoj riječi u ovoj poslanici, zabilježite  ga, ne drugujte s njime, da se postidi, 
\par 15 ali ga ne smatrajte  neprijateljem, nego ga urazumljujte kao brata. 
\par 16 A sam Gospodin mira dao vam mir zauvijek i na svaki način!  Gospodin sa svima vama! 
\par 17 Pozdrav mojom rukom, Pavlovom. Ovo je znak u svakoj poslanici:  ovako pišem. 
\par 18 Milost Gospodina našega Isusa Krista sa svima vama! 




\end{document}