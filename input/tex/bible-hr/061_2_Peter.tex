\begin{document}

\title{2 Petrova}


\chapter{1}

\par 1 Šimun Petar, sluga i apostol Isusa Krista, onima koje pravednošću  Boga našega i Spasitelja Isusa Krista zapade ista dragocjena  vjera kao i nas. 
\par 2 Punina vam milosti i mira po spoznaji Boga i Isusa, Gospodina  našega! 
\par 3 Doista, po spoznaji njega, koji nas pozva slavom svojom  i krepošću, božanska nas je snaga njegova obdarila svime za život  i pobožnost. 
\par 4 Time smo obdareni dragocjenim, najvećim obećanjima  da po njima postanete zajedničari božanske naravi umakavši pokvarenosti  koja je u svijetu zbog požude. 
\par 5 Zbog toga svim marom prionite: vjerom osigurajte krepost, krepošću spoznaje, 
\par 6 spoznanjem uzdržljivost, uzdržljivošću  postojanost, postojanošću pobožnost, 
\par 7 pobožnošću bratoljublje, bratoljubljem ljubav. 
\par 8 Jer ako to imate i u tom napredujete, nećete biti besposleni i neplodni za spoznanje Isusa Krista. 
\par 9 A tko toga nema, slijep je, kratkovidan; zaboravio je da je  očišćen od svojih prijašnjih grijeha. 
\par 10 Zato, braćo, to revnije  uznastojte učvrstiti svoj poziv i izabranje: to čineći - ne,  nećete posrnuti nikada! 
\par 11 Tako će vam se bogato osigurati ulazak  u vječno kraljevstvo Gospodina našega i Spasitelja Isusa Krista. 
\par 12 Zato ću vas uvijek na to podsjećati premda to znate i  utvrđeni ste u primljenoj istini. 
\par 13 Pravo je, mislim, da vas  dok sam u ovom šatoru, budim opomenom, 
\par 14 svjestan da ću brzo  napustiti svoj šator, kako mi i Gospodin naš Isus Krist očitova. 
\par 15 A pobrinut ću se da se i nakon mojeg izlaska uvijek toga  sjećate. 
\par 16 Ta nismo vam navijestili snagu i Dolazak Gospodina našega  Isusa Krista slijedeći izmudrene priče, nego kao očevici njegova  veličanstva. 
\par 17 Od Oca je doista primio čast i slavu kad mu  ono od uzvišene Slave doprije ovaj glas: Ovo je Sin moj, Ljubljeni  moj, u njemu mi sva milina! 
\par 18 Taj glas, koji s neba dopiraše, čusmo mi koji bijasmo s njime na Svetoj gori. 
\par 19 Tako nam je potvrđena proročka riječ te dobro činite  što uza nju prianjate kao uza svjetiljku što svijetli na mrklu  mjestu - dok Dan ne osvane i Danica se ne pomoli u srcima vašim. 
\par 20 Ponajprije znajte ovo: nijedno se proroštvo Pisma ne može  tumačiti samovoljno 
\par 21 jer nikada proroštvo ne bi ljudskom voljom  doneseno, nego su Duhom Svetim poneseni ljudi od Boga govorili. 


\chapter{2}

\par 1 Bilo je u narodu i lažnih proroka, kao što će i među vama biti  lažnih učitelja, onih koji će prokrijumčariti pogubna krivovjerja, zanijekati Gospodina koji ih otkupi, i navući na se brzu propast. 
\par 2 I mnogi će se povesti za njihovim razvratnostima. Zbog njih  će se kuditi put istine. 
\par 3 U svojoj će vas lakomosti kupovati  izmišljotinama. Njihova osuda već odavna nije dokona i propast  im ne drijema. 
\par 4 Doista, ako Bog anđela koji sagriješiše nije poštedio  nego ih je sunovratio u Tartar i predao mračnom bezdanu da budu  čuvani za sud; 
\par 5 ako staroga svijeta ne poštedje, nego sačuva  - osmoga - Nou, glasnika pravednosti, sručivši potop na svijet  bezbožni; 
\par 6 ako gradove Sodomu i Gomoru u pepeo pretvori, osudi  i za primjer budućim bezbožnicima postavi; 
\par 7 ako pravednog Lota, premorena razvratnim življenjem onih razularenika, oslobodi  - 
\par 8 pravedniku se doista dan za danom duša razdirala dok je  gledao i slušao bezakonička djela onih među kojima je boravio  - 
\par 9 umije Gospod i pobožnike iz napasti izbaviti, a nepravednike  za kaznu na Dan sudnji sačuvati, 
\par 10 ponajpače one koji u prljavoj  požudi idu za puti i preziru Veličanstvo. Preuzetnici, drznici i ne trepnu pogrđujući Slave, 
\par 11 dok  anđeli, iako jakošću i snagom od njih veći, ne izriču protiv  njih pred Gospodinom pogrdna suda. 
\par 12 Oni pak kao nerazumne  životinje, po naravi rođene za lov i istrebljenje, pogrđuju što  ne poznaju. Istim će istrebljenjem i oni biti istrebljeni; 
\par 13 zadesit  će ih nepravda, plaća nepravednosti. Užitkom smatraju razvratnost  u pol bijela dana. Ljage i sramote! Naslađuju se prijevarama  svojim dok se s vama goste. 
\par 14 Oči su im pune preljubnice, nikako  da se nasite grijeha; mame duše nepostojane, srce im je uvježbano  u lakomstvu, prokleti sinovi! 
\par 15 Zabludiše, napustivši ravan  put, te pođoše putom Bosorova sina Bileama, koji prigrli plaću  nepravednosti, 
\par 16 ali primi i ukor za svoje nedjelo: nijemo  živinče ljudskim glasom prozbori i spriječi prorokovo bezumlje. 
\par 17 Oni su izvori bezvodni, oblaci vjetrom gonjeni; za njih  se čuva mrkla tmina. 
\par 18 Naklapajući naduvene ispraznosti, požudama  putenim, razvratnostima mame one što netom odbjegoše od onih  koji žive u zabludi. 
\par 19 Obećavaju im slobodu, a sami su robovi  pokvarenosti. Jer svatko robuje onomu tko ga svlada. 
\par 20 Doista, pošto su po spoznaji Gospodina našega i Spasitelja Isusa Krista  odbjegli od prljavština svijeta, ako se opet u njih upleću i  daju se svladati, ovo im je potonje gore od onoga prvoga. 
\par 21 Bilo  bi im doista bolje da nisu spoznali puta pravednosti, negoli, pošto ga spoznaše, okrenuti leđa svetoj zapovijedi koja im je  predana. 
\par 22 Dogodilo im se što veli istinita izreka: "Pas  se vraća svojoj bljuvotini i okupana svinja valjanju u blatu." 



\chapter{3}

\par 1 Ljubljeni, pišem evo već drugu poslanicu. U objema opomenom  budim vaš zdrav razbor 
\par 2 da se sjetite riječi što ih prorekoše  sveti proroci i zapovijedi apostola vaših, zapovijedi Gospodinove  i Spasiteljeve. 
\par 3 Znajte ponajprije ovo: u posljednje će se dane pojaviti  podrugljivi izrugivači; povoditi će se za svojim požudama 
\par 4 i  pitati: "Što je s obećanjem njegova Dolaska? Jer i otkad Oci  pomriješe, sve ostaje kao što bijaše od početka stvorenja." 
\par 5 Ta  oni naumice zaboravljaju da nebesa bijahu odavna i da zemlja  na Božju riječ posta iz vode i po vodi. 
\par 6 Na isti način ondašnji  svijet propade vodom potopljen. 
\par 7 A sadašnja nebesa i zemlja  istom su riječju pohranjena za oganj i čuvaju se za Dan suda  i propasti bezbožnih ljudi. 
\par 8 Jedno, ljubljeni, ne smetnite s uma: jedan je dan kod  Gospodina kao tisuću godina, a tisuću godina kao jedan  dan. 
\par 9 Ne kasni Gospodin ispuniti obećanje, kako ga neki  sporim smatraju, nego je strpljiv prema vama jer neće da tko  propadne, nego hoće da svi prispiju k obraćenju. 
\par 10 Kao tat  će doći Dan Gospodnji u koji će nebesa trijeskom uminuti, počela  se, užarena, raspasti, a zemlja i djela na njoj razotkriti. 
\par 11 Kad se sve tako ima raspasti, kako li treba da se svi  vi ističete u svetu življenju i pobožnosti 
\par 12 iščekujući i pospješujući  dolazak Dana Božjega u koji će se nebesa, zapaljena, raspasti  i počela, užarena, rastaliti. 
\par 13 Ta po obećanju njegovu iščekujemo  nova nebesa i zemlju novu, gdje pravednost prebiva. 
\par 14 Zato, ljubljeni, dok to iščekujete, uznastojte da mu  budete neokaljani i besprijekorni, u miru. 
\par 15 A strpljivost  Gospodina našega spasenjem smatrajte, kako vam i ljubljeni brat  naš Pavao napisa po mudrosti koja mu je dana. 
\par 16 Tako u svim  poslanicama gdje o tome govori. U njima ima ponešto nerazumljivo, što neupućeni i nepostojani iskrivljuju, kao i ostala Pisma  - sebi na propast. 
\par 17 Vi dakle, ljubljeni pošto ste upozoreni, čuvajte se da  ne biste, zavedeni bludnjom razularenika, otpali od svoje postojanosti. 
\par 18 A rastite u milosti i spoznanju Gospodina našega i Spasitelja  Isusa Krista! Njemu slava i sada i do u dan vječnosti! Amen! 




\end{document}