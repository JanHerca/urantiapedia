<!--
title: KIRI 74. AADAM JA EEVA
description: 
published: true
date: 2023-5-4T22:24:51Z
tags: the urantia book—papers
editor: ckeditor
dateCreated: 2022-8-10T23:6:20Z
-->

<p class="v-card v-sheet theme--light grey lighten-3 px-2 mb-4">© 2010 Urantia Sihtasutus</p>
<figure class="table chapter-navigator">
  <table>
    <tbody>
      <tr>
        <td>
        <a href="/et/The_Urantia_Book/73">
          <span class="mdi mdi-arrow-left-drop-circle"></span><span class="pl-2">Kiri 73. Eedeni aed</span>
        </a>
        </td>
        <td>
        <a href="/et/The_Urantia_Book/Index">
          <span class="mdi mdi-book-open-variant"></span><span class="pl-2">Indeks</span>
        </a>
        <br>
        <a href="/et/The_Urantia_Book_Multiple/74">
          <span class="mdi mdi-view-parallel"></span><span class="pl-2">Mitu versiooni</span>
        </a>
        </td>
        <td>
        <a href="/et/The_Urantia_Book/75">
          <span class="pr-2">Kiri 75. Aadama ja Eeva üleastumine</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<span id="p0"><a href="#p0" class="toc-anchor">¶</a> </span>
<p id="p0_1"><sup><small><a href="/et/The_Urantia_Book/74#p0_1">74:0.1</a></small></sup>  AADAM JA EEVA saabusid Urantiale 37 848 aastat enne 1934. a pKr. Nende saabudes oli südasuvi ja aed täies õies. Kaks transpordiseeravit maandus koos Jerusemi isikkonnaga, kellele oli usaldatud bioloogiliste ülendajate transportimine Urantiale, ette teatamata keskpäeval aeglaselt pöörleva planeedi pinnale Kõikse Isa templi lähedusse. Kogu Aadama ja Eeva kehade taasainestamistöö teostati selle äsjaloodud pühamu ümbruses. Ja kümme päeva pärast nende saabumist taasloodi nad kahesel inimkujul, tutvustamaks neid kui maailma uusi valitsejaid. Nad tulid teadvusele üheaegselt. Ainelised Pojad ja Tütred teenivad alati koos. Nende teenistuse puhul on oluline, et neid kunagi ega kusagil teineteisest ei lahutata. Nad on määratud töötama paaridena, üksi tegutsevad nad harva<sup id="cite1"><a href="#fn1">[1]</a></sup>.</p>
<h2 id="p1" class="toc-header"><a href="#p1" class="toc-anchor">¶</a> 1. AADAM JA EEVA JERUSEMIL </h2>
<p id="p1_1"><sup><small><a href="/et/The_Urantia_Book/74#p1_1">74:1.1</a></small></sup>  Urantia planeedi Aadam ja Eeva kuulusid Jerusemi vanemate Aineliste Poegade korpusesse ühise numbri 14 311 all. Nad olid kolmandast füüsilisest seeriast ja nende pikkus oli veidi üle kahe meetri ja neljakümne sentimeetri.</p>
<p id="p1_2"><sup><small><a href="/et/The_Urantia_Book/74#p1_2">74:1.2</a></small></sup>  Sel ajal kui Aadam valiti välja Urantiale lähetamiseks, töötas ta koos oma paarilisega Jerusemi füüsikalaboratooriumides, kus tehti katseid ja teste. Nad olid juhtinud enam kui viisteist tuhat aastat osakonda, kus uuriti eksperimentaalenergia rakendamist elusvormide teisendamiseks. Ammu enne seda olid nad olnud Jerusemil äsjasaabunute kodakondsuskoolide õpetajad. Kõike seda tuleks meeles pidada, kui vaadeldakse nende hilisemat käitumist Urantial.</p>
<p id="p1_3"><sup><small><a href="/et/The_Urantia_Book/74#p1_3">74:1.3</a></small></sup>  Kui kuulutati, et otsitakse vabatahtlikke Aadama avastusretke missioonile Urantial, soovis sellest osa võtta kogu vanemate Aineliste Poegade ja Tütarde korpus. Melkisedekid-eksamineerijad valisid Lanaforge'i ja Edentia Kõigekõrgemate kinnitusel lõpuks välja Aadama ja Eeva, kellest said hiljem Urantia bioloogilised ülendajad.</p>
<p id="p1_4"><sup><small><a href="/et/The_Urantia_Book/74#p1_4">74:1.4</a></small></sup>  Aadam ja Eeva olid jäänud Miikaelile Luciferi mässu ajal truuks, kuid sellegipoolest kutsuti see paar Süsteemi Suverääni ja kogu tema kabineti ette eksamit andma ning õpetusi saama. Neile tutvustati põhjalikult Urantia lugu: nad said ammendavad juhised, missuguseid kavasid tuleb järgida, võttes enda peale niisuguse tülidest räsitud maailma valitsemise. Neilt võeti ühine truudusvanne Edentia Kõigekõrgematele ja Salvingtoni Miikaelile ja neil soovitati alluda Urantia Melkisedekite-hooldajate korpusele, kuni see valitsev organ peab vajalikuks nende hoole alla antud maailma valitsemisest loobuda.</p>
<p id="p1_5"><sup><small><a href="/et/The_Urantia_Book/74#p1_5">74:1.5</a></small></sup>  Sellel Jerusemi paaril jäi Satania keskusmaailma ja mujale sada järglast — viiskümmend poega ja viiskümmend tütart — suursugused olendid, kes kõik olid pääsenud edasiliikumise ohtudest ja töötasid oma vanemate Urantiale lahkumise ajal universumi ustavate usaldusisikutena. Annetumise viimaste vastuvõtutseremooniatega kaasnenud hüvastijätuürituste ajal viibisid nad Aineliste Poegade kaunis templis. Need lapsed saatsid oma vanemaid kuni oma klassi dematerialiseerumiskeskuseni ja jätsid nendega viimastena hüvasti, soovides neile jumalikku kiirust, kui nad seeravitranspordiks valmistudes isiksuse teadvuse kadudes uinusid. Lapsed olid veel veidi aega perekonna kokkusaamisel koos, rõõmustades, et nende vanemad saavad peagi Satania süsteemi 606. planeedi nähtavateks juhtideks, tegelikult isegi ainuvalitsejateks.</p>
<p id="p1_6"><sup><small><a href="/et/The_Urantia_Book/74#p1_6">74:1.6</a></small></sup>  Nii lahkusid Aadam ja Eeva Jerusemilt selle kodanike kiiduavalduste ja heade soovide saatel. Nad suundusid täitma oma uusi kohustusi, omades küllaldast ettevalmistust ja täielikke juhiseid kõigi Urantial esilekerkivate ülesannete ja ohtude jaoks.</p>
<h2 id="p2" class="toc-header"><a href="#p2" class="toc-anchor">¶</a> 2. AADAMA JA EEVA SAABUMINE </h2>
<p id="p2_1"><sup><small><a href="/et/The_Urantia_Book/74#p2_1">74:2.1</a></small></sup>  Aadam ja Eeva uinusid Jerusemil ja kui nad Urantial Isa templis neid tervitama tulnud tohutu rahvahulga juuresolekul ärkasid, nägid nad kohe kaht olendit, kellest olid palju kuulnud — Vani ja tema truud kaaslast Amadoni. Need kaks Caligastia lahkulöömisaja kangelast olid esimesed, kes neid nende uues aedkodus tervitasid.</p>
<p id="p2_2"><sup><small><a href="/et/The_Urantia_Book/74#p2_2">74:2.2</a></small></sup>  Eedeni keel oli üks andoniitide dialekte, mida kõneles Amadon. Van ja Amadon olid seda keelt tunduvalt täiustanud uue, kahekümne nelja tähega tähestiku loomisega, ja nad olid lootnud, et see saab Urantia keeleks, kui Eedeni kultuur levib üle kogu maailma. Aadam ja Eeva olid selle inimdialekti enne Jerusemilt lahkumist täielikult omandanud, nii et see Andoni poeg kuulis, kuidas tema maailma ülev valitseja pöördus ta poole tema enda keeles.</p>
<p id="p2_3"><sup><small><a href="/et/The_Urantia_Book/74#p2_3">74:2.3</a></small></sup>  Sel päeval oli kogu Eedenis palju põnevust ja rõõmu, jooksjad ruttasid lähedalt ja kaugelt kokku kogutud kandetuvide juurde, hüüdes: „Laske linnud lendu, viigu nad sõna, et tõotatud Poeg on tulnud!” Sadades usklike asulates oli aastast aastasse peetud truult neid kodustatud tuvisid just selleks puhuks.</p>
<p id="p2_4"><sup><small><a href="/et/The_Urantia_Book/74#p2_4">74:2.4</a></small></sup>  Kui uudis Aadama saabumisest laiemalt levis, võtsid tuhanded ümbruskonna hõimuliikmed Vani ja Amadoni õpetuse omaks ning palverändurite vool Eedenisse kestis palju kuid, et tervitada Aadamat ja Eevat ning avaldada austust nende nähtamatule Isale.</p>
<p id="p2_5"><sup><small><a href="/et/The_Urantia_Book/74#p2_5">74:2.5</a></small></sup>  Varsti pärast ärkamist juhatati Aadam ja Eeva ametlikku vastuvõtupaika suurel künkal templist põhja pool. Seda looduslikku küngast oli suurendatud ja maailma uute valitsejate ametisseseadmiseks ette valmistatud. Urantia vastuvõtukomitee tervitas siin keskpäeval seda Satania süsteemi Poega ja Tütart. Komitee esimeheks oli Amadon ja see koosnes kaheteistkümnest liikmest, kelle seas olid kõigi kuue sangikrassi esindajad, keskteeliste tegevjuht, nodiitide ustav tütar ja esindaja Annan, Noa, aia arhitekti ja ehitaja poeg, oma surnud isa kavade elluviija, ning kaks kohalviibivat Elukandjat.</p>
<p id="p2_6"><sup><small><a href="/et/The_Urantia_Book/74#p2_6">74:2.6</a></small></sup>  Seejärel andis Melkisedekite vanem, Urantia hooldusnõukogu juht, planeedi Aadama ja Eeva hoole alla. Aineline Poeg ja Tütar andsid Norlatiadeki Kõigekõrgematele ja Nebadoni Miikaelile truudusvande ja Van kuulutas nad Urantia valitsejateks, loovutades neile sellega oma titulaarvõimu, mis oli talle vastavalt Melkisedekite-hooldajate ettepanekule kuulunud enam kui sada viiskümmend tuhat aastat.</p>
<p id="p2_7"><sup><small><a href="/et/The_Urantia_Book/74#p2_7">74:2.7</a></small></sup>  Aadam ja Eeva rõivastati nende ametlikult maailma valitsejateks seadmise puhuks kuninglikesse rüüdesse. Mitte kõik Dalamatia kunstid ei olnud maailmale kaduma läinud, kangakudumist Eedeni ajal siiski veel harrastati.</p>
<p id="p2_8"><sup><small><a href="/et/The_Urantia_Book/74#p2_8">74:2.8</a></small></sup>  Siis kuuldi peainglite teadaannet ja Gabrieli hääl kuulutas teabelevi kaudu Urantial välja teise õigusemõistmisloenduse ning magavate ellujääjate ülestõusmise Satania 606. planeedi teisest armu ja halastuse usulisest elukorraldusest. Vürsti usuline elukorraldus oli lõppenud; Aadama ajastu, planeedi kolmas epohh, algas lihtsa suursugususega. Urantia uued valitsejad alustasid oma valitsemisaega näiliselt soodsates tingimustes, vaatamata segadusele, mis oli kogu maailmas tekkinud, sest nende eelkäija polnud soostunud planeedi valitsemisel koostööd tegema.</p>
<h2 id="p3" class="toc-header"><a href="#p3" class="toc-anchor">¶</a> 3. AADAM JA EEVA ÕPIVAD PLANEETI TUNDMA </h2>
<p id="p3_1"><sup><small><a href="/et/The_Urantia_Book/74#p3_1">74:3.1</a></small></sup>  Pärast ametlikku ametisseastumist mõistsid Aadam ja Eeva oma planeedi isolatsiooni kogu kibedust. Tuttavad teabekanalid vaikisid ja polnud ühtki planeetidevahelist suhtlemisringlust. Nende kaaslased Jerusemis olid läinud maailmadesse, kus elu kulges ladusalt, Planeedivürst oli end hästi sisse seadnud ja kogenud isikkond nende vastuvõtmiseks valmis ning võimeline nendega neis maailmades kohe koostööd tegema. Ent mäss oli Urantial kõike muutnud. Planeedivürst oli siin siiski olemas ja kuigi teda oli suures osas võimust ilma jäetud, et ta midagi halba ei teeks, õnnestus tal siiski Aadama ja Eeva ülesande täitmine raskeks ja mõnevõrra riskantseks muuta. Sel ööl särava täiskuu all läbi aia kõndides olid Jerusemi Poeg ja Tütar tõsised ja reaalsusega leppinud ning arutasid oma järgmise päeva plaane.</p>
<p id="p3_2"><sup><small><a href="/et/The_Urantia_Book/74#p3_2">74:3.2</a></small></sup>  Nii lõppes Aadama ja Eeva esimene päev isoleeritud Urantial, Caligastia reeturlikkusest segadusse viidud planeedil. Nad kõndisid ning vestlesid veel kaua sel ööl, nende esimesel ööl maakeral — ja tundsid end väga üksildastena.</p>
<p id="p3_3"><sup><small><a href="/et/The_Urantia_Book/74#p3_3">74:3.3</a></small></sup>  Aadama teine päev maakeral kulus koosolekutele planeedi hooldajate ja nõuandva koguga. Aadam ja Eeva said Melkisedekitelt ning nende abilistelt täpsemaid andmeid Caligastia mässust ja selle murrangu tagajärjest maailma arengule. See pikk jutustus maailma elu väärast juhtimisest oli üldjoontes masendav. Nad õppisid tundma kõiki üksikasju selle kohta, kuidas Caligastia kava ühiskonna arenguprotsessi kiirendada oli täielikult läbi kukkunud. Nad mõistsid täielikult sedagi, kui rumal oli olnud katse saavutada planeedi arengut sõltumatult jumalikust arenguplaanist. Nii lõppes kurb, kuid palju selgust toonud päev — nende teine päev Urantial.</p>
<p id="p3_4"><sup><small><a href="/et/The_Urantia_Book/74#p3_4">74:3.4</a></small></sup>  Kolmas päev pühendati aiaga tutvumisele. Aadam ja Eeva vaatlesid suurte reisilindude fandorite seljas lennates aia, maakera kauneima paiga ääretuid avarusi. See tutvumispäev lõppes suure pidusöögiga kõigi nende auks, kes olid teinud tööd eedenlikult ilusa ja suursuguse aia loomiseks. Poeg jalutas oma kolmanda päeva õhtul taas oma kaaslasega hilisööni, arutades nende ees seisvaid määratuid probleeme.</p>
<p id="p3_5"><sup><small><a href="/et/The_Urantia_Book/74#p3_5">74:3.5</a></small></sup>  Neljandal päeval esinesid Aadam ja Eeva aia täiskogu ees. Nad rääkisid ametisseastumismäelt rahvale oma kavadest maailma õigusi ennistada ja kirjeldasid, kuidas püüavad Urantia ühiskonnakultuuri tõsta kõrgemale sellelt madalalt tasemelt, kuhu see patu ja mässu tulemusena oli langenud. See oli suur päev, mis lõppes pidusöögiga meestest ja naistest koosnevale nõukogule, kes oli valitud maailma uue valitsuse ülesandeid üle võtma. Pange tähele! Selles rühmas oli peale meeste ka naisi ja see oli esimene kord, mil maakeral pärast Dalamatia aega midagi taolist juhtus. Näha Eevat, naist, jagamas mehega maailma valitsemise au ja vastutust, oli hämmastav uuendus. Ja sellega lõppes neljas päev maakeral.</p>
<p id="p3_6"><sup><small><a href="/et/The_Urantia_Book/74#p3_6">74:3.6</a></small></sup>  Viiendal päeval tegeldi ajutise valitsuse moodustamisega, mis pidi tegutsema kuni Melkisedekite-hooldajate lahkumiseni Urantialt.</p>
<p id="p3_7"><sup><small><a href="/et/The_Urantia_Book/74#p3_7">74:3.7</a></small></sup>  Kuues päev pühendati arvukate inim- ja loomaliikidega tutvumisele. Aadam ja Eeva kõndisid kogu päeva piki Eedeni hommikupoolseid müüre, vaadeldes planeedi loomariiki ja omandades parema ettekujutuse sellest, mida tuleks teha, korrastamaks maailma, kus elas nii erinevaid elusolendeid.</p>
<p id="p3_8"><sup><small><a href="/et/The_Urantia_Book/74#p3_8">74:3.8</a></small></sup>  Aadama saatjad sel reisil olid väga üllatunud, nähes, kui täielikult ta mõistis paljude tuhandete talle näidatud loomade olemust ja toiminguid<sup id="cite2"><a href="#fn2">[2]</a></sup>. Pruukis tal vaid mõnele loomale pilk heita, kui ta juba kirjeldas selle olemust ja käitumist. Aadam oskas anda nimesid, mis kirjeldasid kõigi vaadeldavate aineliste olendite päritolu, olemust ja tegevust. Tema saatjad sellel tutvumisreisil ei teadnud, et maailma uus valitseja oli kogu Satania üks paremaid anatoome ja et Eeva oli niisama asjatundlik. Aadam hämmastas oma kaaslasi sellega, et kirjeldas arvukaid elusolendeid, kes olid inimsilmale liiga väikesed.</p>
<p id="p3_9"><sup><small><a href="/et/The_Urantia_Book/74#p3_9">74:3.9</a></small></sup>  Kui Aadama ja Eeva kuues päev maakeral läbi sai, puhkasid nad esmakordselt oma uues kodus „hommiku pool Eedenit”<sup id="cite3"><a href="#fn3">[3]</a></sup><sup id="cite4"><a href="#fn4">[4]</a></sup>. Urantia avastusretke kuus esimest päeva olid olnud täis tihedat tööd ja nad ootasid juba rõõmuga, et jõuaks kätte igasugusest tegevusest täiesti vaba päev.</p>
<p id="p3_10"><sup><small><a href="/et/The_Urantia_Book/74#p3_10">74:3.10</a></small></sup>  Aga asjaolud määrasid teisiti. Lõppenud päeva sündmused, Aadama nii arukas ja põhjalik arutlus Urantia loomariigi üle, samuti tema meisterlik ametisseastumiskõne ja meeldiv käitumine olid aia elanike südameid ja intellekti niivõrd paelunud, et nad aktsepteerisid äsjasaabunud Jerusemi Poega ja Tütart kõigest südamest oma valitsejatena, kuid vähe sellest — enamik neist oli valmis lausa näoli laskuma ja neid kui jumalaid palveldama.</p>
<h2 id="p4" class="toc-header"><a href="#p4" class="toc-anchor">¶</a> 4. ESIMENE TÕRGE </h2>
<p id="p4_1"><sup><small><a href="/et/The_Urantia_Book/74#p4_1">74:4.1</a></small></sup>  Sel kuuendale päevale järgnenud ööl toimus Aadama ja Eeva magades Eedeni keskosas Isa templi läheduses imelikke asju. Mahedate kuukiirte all kuulasid sajad entusiastlikud ja erutatud mehed ja naised tundide kaupa oma juhtide kirglikke üleskutseid. Neil olid head kavatsused, aga nad lihtsalt ei suutnud oma uute valitsejate vennalikku ja demokraatlikku lihtsust mõista. Ning ammu enne koitu olid maailma uued ajutised haldurid jõudnud peaaegu üksmeelsele järeldusele, et Aadam ja tema paariline olid liiga tagasihoidlikud ja vähenõudlikud. Nad otsustasid, et jumalikkus oli saabunud maakerale kehalisel kujul, et Aadam ja Eeva olid tegelikult jumalad või vähemalt neile väga lähedased olendid ning väärisid harrast palveldamist.</p>
<p id="p4_2"><sup><small><a href="/et/The_Urantia_Book/74#p4_2">74:4.2</a></small></sup>  Aadama ja Eeva esimese kuue maakeral viibimise päeva hämmastavad sündmused olid ka maailma parimate inimeste ettevalmistamata meelele liiga haaramatud; neil käis pea tormlevatest mõtetest ringi, nad läksid kaasa ettepanekuga tuua üllas paar keskpäeval Isa templi juurde, et kõik võiksid austavalt palveldades nende ees kummardada ja end alandliku allumise märgiks silmili heita. Ja aia elanikud mõtlesid seda kõike tõesti siiralt.</p>
<p id="p4_3"><sup><small><a href="/et/The_Urantia_Book/74#p4_3">74:4.3</a></small></sup>  Van protesteeris. Amadoni ei olnud kohal, sest ta oli Aadama ja Eeva juures öösel auvalves. Kuid Vani vastuväiteid ei arvestatud. Talle öeldi, et ka tema on liiga tagasihoidlik, liiga vähenõudlik; et ta on ka ise peaaegu jumal, sest kuidas muidu oleks ta saanud maakeral nii kaua elada ja kutsuda esile Aadama tuleku taolise suure sündmuse. Kui erutatud eedenlased tahtsid teda juba kätele võtta ja jumaldamiseks mäele kanda, tungis Van rahvahulgast välja ja võimelisena keskteelistega suhtlema, saatis nende juhi kiiresti Aadama juurde.</p>
<p id="p4_4"><sup><small><a href="/et/The_Urantia_Book/74#p4_4">74:4.4</a></small></sup>  Enne oma seitsmenda maakeral viibimise päeva koitu kuulsid Aadam ja Eeva hämmastavat uudist heade kavatsustega, kuid eksiteele sattunud surelike ettepanekust. Kui reisilinnud kiiresti lennates nad templi juurde viisid, kandsid keskteelised, kellel oli niisugune võime, Aadama ja Eeva Isa templi juurde. Oli seitsmenda päeva varahommik ja Aadam kõneles mäelt, kus neid alles äsja oli vastu võetud, jumaliku poja seisuse klassidest, selgitades maise meelega inimestele, et palveldada tohib ainult Isa ja neid, keda tema käsib palveldada. Aadam tegi selgeks, et ta võtab vastu igasugused austus-ja lugupidamisavaldused, kuid ei nõustu mitte iialgi palveldamisega.</p>
<p id="p4_5"><sup><small><a href="/et/The_Urantia_Book/74#p4_5">74:4.5</a></small></sup>  Oli otsustav päev ja just enne keskpäeva, ligikaudu samal ajal, kui seeravist sõnumitooja tõi Jerusemilt maailma valitsejate Aadama ja Eeva ametisseseadmise kinnituse, osutasid Aadam ja Eeva rahvahulgast eemale astudes Isa templile ja ütlesid: „Minge nüüd Isa nähtamatu kohaloleku ainelise sümboli juurde ja kummardage palveldades teda, kes meid kõiki on loonud ja elus hoiab. Ja olgu see siiras tõotus, et te ei alluks enam kunagi kiusatusele palveldada kedagi teist peale Jumala.” Nad kõik tegid, nagu Aadam oli käskinud. Aineline Poeg ja Tütar seisid mäel üksi, pead langetatud, kuna rahvas templi ümber silmili langes.</p>
<p id="p4_6"><sup><small><a href="/et/The_Urantia_Book/74#p4_6">74:4.6</a></small></sup>  Nii tekkiski hingamispäeva traditsioon<sup id="cite5"><a href="#fn5">[5]</a></sup>. Eedenis pühendati seitsmes päev alati keskpäevasele kogunemisele templi juurde; pikka aega oli kombeks pühendada see päev enesearendamisele. Ennelõunal tegeldi füüsilise täiustumisega, keskpäeval vaimse palveldamisega ja pärast lõunat meele harimisega, õhtu aga veedeti ühistel rõõmupidudel. See polnud Eedenis kunagi seadus, vaid tava, seni kuni Aadama valitsus maa peal võimul oli.</p>
<h2 id="p5" class="toc-header"><a href="#p5" class="toc-anchor">¶</a> 5. AADAMA VALITSUS </h2>
<p id="p5_1"><sup><small><a href="/et/The_Urantia_Book/74#p5_1">74:5.1</a></small></sup>  Peaaegu seitse aastat pärast Aadama saabumist olid Melkisedekid-hooldajad veel maailma asjade üle valvamas, aga lõpuks saabus aeg, mil nad andsid valitsemise Aadamale üle ja pöördusid Jerusemile tagasi.</p>
<p id="p5_2"><sup><small><a href="/et/The_Urantia_Book/74#p5_2">74:5.2</a></small></sup>  Hooldajatega hüvastijätmine kestis terve päeva ja õhtul andis iga Melkisedek Aadamale ja Eevale oma viimased nõuanded ning parimad soovid. Aadam oli korduvalt palunud oma nõuandjaid temaga koos planeedile jääda, kuid ta taotlused lükati iga kord tagasi. Oli saabunud aeg, mil Ainelised Pojad pidid vastutuse maailma asjade eest täielikult enda kanda võtma. Nii lahkus Satania seeravitransport keskööl koos neljateistkümne olendiga Jerusemile, samaaegselt kaheteistkümne lahkuva Melkisedekiga viidi üles ka Van ja Amadon.</p>
<p id="p5_3"><sup><small><a href="/et/The_Urantia_Book/74#p5_3">74:5.3</a></small></sup>  Mõnda aega kulges Urantial kõik üsna hästi ja näis, et Aadam sai lõpuks koostada mingisuguse kava Eedeni tsivilisatsiooni järkjärgulise laiendamise soodustamiseks. Vastavalt Melkisedekite soovitustele hakkas ta edendama tootmist eesmärgiga arendada välismaailmaga kaubandussidemeid. Eedeni lõhenemise paiku töötas seal üle saja algelise tootmisettevõtte ja ümbruskonna hõimudega olid loodud laialdased kaubandussuhted.</p>
<p id="p5_4"><sup><small><a href="/et/The_Urantia_Book/74#p5_4">74:5.4</a></small></sup>  Aadamale ja Eevale oli ajastute jooksul õpetatud, kuidas täiustada maailma, mis on valmis vastu võtma nende erilist panust areneva tsivilisatsiooni progressi. Nüüd olid nad aga silmitsi niisuguste pakiliste probleemidega nagu õiguskorra sisseseadmine metslaste, barbarite ja pooltsiviliseeritud inimolendite maailmas. Peale maakera elanikkonna parima osa, kes oli aeda koondunud, olid vaid mõned rühmad siin-seal üldse valmis Aadama kultuuri vastu võtma.</p>
<p id="p5_5"><sup><small><a href="/et/The_Urantia_Book/74#p5_5">74:5.5</a></small></sup>  Aadam tegi kangelasliku ja otsusekindla pingutuse moodustada maailma valitsus, kuid ta kohtas igal sammul tõrksat vastupanu. Aadam oli käivitanud juba kogu Eedenis kontrollrühmade süsteemi ja ühendanud kõik need kompaniid Eedeni liiga alla. Ent kui ta aiast väljus ja neid ideid väljaspool elavate hõimude seas rakendada püüdis, tekkisid probleemid, tõsised probleemid. Niipea kui Aadama abilised alustasid tööd väljaspool aeda, kohtasid nad Caligastia ja Daligastia otsest ning hästikavandatud vastupanu. Langenud Vürst oli maailma valitseja kohalt tagandatud, kuid teda ei olnud planeedilt ära saadetud. Ta oli ikka veel planeedil ja sai vähemalt mõningal määral kõiki Aadama kavasid inimühiskonna taastamiseks takistada. Aadam püüdis rahvaid Caligastia suhtes hoiatada, kuid seda ülesannet raskendas asjaolu, et tema põlisvaenlane oli surelike silmale nähtamatu.</p>
<p id="p5_6"><sup><small><a href="/et/The_Urantia_Book/74#p5_6">74:5.6</a></small></sup>  Ka eedenlaste hulgas oli segadusse aetud meeli, kes kaldusid pooldama Caligastia õpetust piiramatust isikuvabadusest ja tekitasid Aadamale lõputult probleeme. Nad nurjasid alati korrapärase edasiliikumise ja olulise arengu kindlustamiseks mõeldud parimad kavad. Lõpuks oli ta sunnitud oma kohese ühiskonnastamise programmist loobuma ja rakendas taas Vani organiseerimisviisi, mille kohaselt jagas eedenlased sajaliikmelisteks kompaniideks ning määras iga kompanii juhiks kapteni ja kümneliikmeliste rühmade juhiks leitnandid.</p>
<p id="p5_7"><sup><small><a href="/et/The_Urantia_Book/74#p5_7">74:5.7</a></small></sup>  Aadam ja Eeva olid tulnud, et käivitada monarhistliku valitsuse asemel rahvaesinduslikku valitsust, kuid nad ei asutanud kogu maakeral ühtki selle nime väärilist valitsust. Aadam loobus ajutiseks kõigist püüetest rahvaesinduslikku valitsust moodustada ja tal õnnestus enne Eedeni valitsemiskorra kokkuvarisemist asutada väljaspool aeda vähemalt sada kaubandus-ja sotsiaalkeskust, mida valitsesid tema nimel tugevad isiksused. Enamiku neist keskustest olid Van ja Amadon juba varem moodustanud.</p>
<p id="p5_8"><sup><small><a href="/et/The_Urantia_Book/74#p5_8">74:5.8</a></small></sup>  Saadikute saatmine ühe hõimu juurest teise juurde pärineb Aadama aegadest. See oli valitsuse arengus suur samm edasi.</p>
<h2 id="p6" class="toc-header"><a href="#p6" class="toc-anchor">¶</a> 6. AADAMA JA EEVA KODUNE ELU </h2>
<p id="p6_1"><sup><small><a href="/et/The_Urantia_Book/74#p6_1">74:6.1</a></small></sup>  Aadama perekonnale kuulus veidi üle tuhande kolmesaja hektari maad. Nende kodukoha vahetus ümbruses oli ette nähtud maa enam kui kolmesajale tuhandele otseliinis järglasele. Ent projekteeritud elamutest ehitati valmis vaid esimene. Enne kui Aadama pere neist algul ettenähtud kruntidest välja kasvas, oli juba kogu Eedeni plaan lõhenenud ja aed maha jäetud.</p>
<p id="p6_2"><sup><small><a href="/et/The_Urantia_Book/74#p6_2">74:6.2</a></small></sup>  Aadamapoeg oli Urantia violetse rassi esmasündinu, kellele järgnes tema õde ja Eevapoeg, Aadama ja Eeva teine poeg. Eeva oli Melkisedekite lahkumise ajaks viie lapse ema — tal oli kolm poega ja kaks tütart. Neile järgnesid kaksikud. Eeva sünnitas enne oma kohustuste hülgamist kuuskümmend kolm last, kolmkümmend kaks tütart ja kolmkümmend üks poega. Kui Aadam ja Eeva aiast lahkusid, oli nende peres juba neli põlvkonda — kokku 1647 otseliinis järglast. Pärast aiast lahkumist said nad nelikümmend kaks last lisaks kahele järglasele, kelle vanemad pärinesid maakera surelikest tüvikondadest. Ja sellesse pole arvestatud nodiitide ning arenevate rasside lapsi, kellele Aadam oli vanemaks.</p>
<p id="p6_3"><sup><small><a href="/et/The_Urantia_Book/74#p6_3">74:6.3</a></small></sup>  Kui Aadama lapsed aastaselt enam emarinda ei saanud, ei antud neile loomade piima. Eeva kasutas väga mitmete erinevate pähklite piima ja paljusid puuvilju ning tundes väga hästi nende toiduainete keemilist koostist ja energeetilist väärtust, kombineeris neist sobiva laste toidu, kuni neil hambad tulid.</p>
<p id="p6_4"><sup><small><a href="/et/The_Urantia_Book/74#p6_4">74:6.4</a></small></sup>  Kuigi Eedenis valmistati väljaspool Aadama kodu kõikjal toitu, Aadama majapidamises seda ei tehtud. Nende jaoks olid toiduained — puuviljad, pähklid ja teraviljad — söömiseks valmis siis, kui nad olid küpsed. Nad sõid kord päevas, veidi pärast keskpäeva. Aadam ja Eeva imasid endasse elupuu vahendusel „valgust ja energiat” ka otse teatavatest kosmosekiirgustest.</p>
<p id="p6_5"><sup><small><a href="/et/The_Urantia_Book/74#p6_5">74:6.5</a></small></sup>  Aadama ja Eeva kehadest kumas nõrka valgust, kuid nad kandsid alati oma kaaslaste tavadele vastavaid rõivaid. Kuigi päeval oli neil seljas väga vähe rõivaid, panid nad õhtuks selga õhturüüd. Arvatavalt vagade ja pühade inimeste päid traditsiooniliselt ümbritsevad nimbused pärinevad Aadama ja Eeva ajast. Et nende kehadest kiirgav valgus oli rõivastega suuresti varjatud, oli märgata vaid nende peadest kiirgavat hõõgust. Aadamapoja järglased kujutasid sellisena alati inimesi, kellel arvasid olevat erakordsed vaimuanded.</p>
<p id="p6_6"><sup><small><a href="/et/The_Urantia_Book/74#p6_6">74:6.6</a></small></sup>  Aadam ja Eeva said omavahel ja oma otseste lastega suhelda ligikaudu kaheksakümne kilomeetri raadiuses. Nad vahetasid mõtteid nende aju vahetus läheduses paiknenud õrnade gaasipaunade abil. Tänu sellele mehhanismile said nad mõttevõnkeid saata ja vastu võtta. Ent kui meel alistus pahe ebakõlale ja lõhestavale mõjule, kadus see võime kohe.</p>
<p id="p6_7"><sup><small><a href="/et/The_Urantia_Book/74#p6_7">74:6.7</a></small></sup>  Aadama lapsed käisid kuni kuueteistkümneaastaseks saamiseni oma koolides, nooremad said õpetust vanematelt lastelt. Koolides vaheldus väiksemate laste tegevus iga kolmekümne minuti järel, vanematel iga tunni järel. See oli Urantial kindlasti uudne vaatepilt, kuidas Aadama ja Eeva lapsed mängivad rõõmsalt ja elavalt lihtsalt meelelahutuseks. Tänapäeva rasside mäng ja huumor pärinebki suures osas Aadama tüvikonnast. Kõik Aadamapoja järglased hindasid väga muusikat ning olid hea huumorimeelega.</p>
<p id="p6_8"><sup><small><a href="/et/The_Urantia_Book/74#p6_8">74:6.8</a></small></sup>  Kihluti keskmiselt kaheksateistkümneaastaselt, seejärel astusid noored abielukohustuste kaheaastasele ettevalmistuskursusele. Kahekümneaastaselt oli neil õigus abielluda, seejärel alustasid nad oma elutööd või eriettevalmistust selleks.</p>
<p id="p6_9"><sup><small><a href="/et/The_Urantia_Book/74#p6_9">74:6.9</a></small></sup>  Mõnede hilisemate rahvaste tavad, mille kohaselt oletatavalt jumalatest pärinevates kuninglikes peredes lubati vendadel ja õdedel omavahel abielluda, pärineb Aadama järglaste traditsioonidest — nad pidid häda sunnil omavahel paari heitma. Aia esimese ja teise põlvkonna abiellumistseremooniaid viisid alati läbi Aadam ja Eeva.</p>
<h2 id="p7" class="toc-header"><a href="#p7" class="toc-anchor">¶</a> 7. ELU AIAS </h2>
<p id="p7_1"><sup><small><a href="/et/The_Urantia_Book/74#p7_1">74:7.1</a></small></sup>  Aadama lapsed elasid ja töötasid „hommiku pool Eedenit”, kui välja arvata neli aastat, mil viibiti läänepoolsetes koolides<sup id="cite6"><a href="#fn6">[6]</a></sup>. Kuni kuueteistkümneaastaseks saamiseni said nad intellektuaalset koolitust Jerusemi koolide eeskujul. Kuueteistkümnendast kuni kahekümnenda eluaastani õpetati neid Urantia koolides aia teises otsas ning nad teenisid seal ka nooremate klasside õpetajatena.</p>
<p id="p7_2"><sup><small><a href="/et/The_Urantia_Book/74#p7_2">74:7.2</a></small></sup>  Aia kogu läänepoolse koolisüsteemi eesmärk oli <i>ühiskonnastamine.</i> Ennelõunane aeg pühendati praktilisele aiandustööle ja põllumajandusele, pärastlõuna aga võistlusmängudele. Õhtud veedeti seltskondlikult suheldes ja isiklikku sõprust arendades. Usulist ja seksuaalkasvatust peeti kodu ülesandeks ja vanemate kohuseks.</p>
<p id="p7_3"><sup><small><a href="/et/The_Urantia_Book/74#p7_3">74:7.3</a></small></sup>  Nendes koolides õpetati muuhulgas:</p>
<p id="p7_4"><sup><small><a href="/et/The_Urantia_Book/74#p7_4">74:7.4</a></small></sup>  1. tervise ja keha eest hoolitsemist;</p>
<p id="p7_5"><sup><small><a href="/et/The_Urantia_Book/74#p7_5">74:7.5</a></small></sup>  2. kuldreeglit, sotsiaalse suhtlemise norme;</p>
<p id="p7_6"><sup><small><a href="/et/The_Urantia_Book/74#p7_6">74:7.6</a></small></sup>  3. indiviidi õiguste vahekorda rühmaõigustega ja kogukonna kohustustega;</p>
<p id="p7_7"><sup><small><a href="/et/The_Urantia_Book/74#p7_7">74:7.7</a></small></sup>  4. maakera rahvaste ajalugu ja kultuuri;</p>
<p id="p7_8"><sup><small><a href="/et/The_Urantia_Book/74#p7_8">74:7.8</a></small></sup>  5. maailmakaubanduse edendamis- ja täiustamisviise;</p>
<p id="p7_9"><sup><small><a href="/et/The_Urantia_Book/74#p7_9">74:7.9</a></small></sup>  6. vastuoluliste kohustuste ja emotsioonide koordineerimist;</p>
<p id="p7_10"><sup><small><a href="/et/The_Urantia_Book/74#p7_10">74:7.10</a></small></sup>  7. mängu, huumori ja võistluse arendamist füüsiliste võitluste asemel.</p>
<p id="p7_11"><sup><small><a href="/et/The_Urantia_Book/74#p7_11">74:7.11</a></small></sup>  Koolid, tegelikult ka kõik muu aias toimuv, olid alati külastajatele avatud. Relvastamata vaatlejaid lubati vabalt Eedenit lühiajaliselt külastada. Aias viibimiseks tuli urantialane „vastu võtta”. Talle õpetati Aadama annetuse kava ja eesmärki, mille järel ta väljendas oma kavatsust seda missiooni järgida ning kuulutas siis oma ustavust Aadama ühiskonnakorrale ja Kõikse Isa vaimsele suveräänsusele.</p>
<p id="p7_12"><sup><small><a href="/et/The_Urantia_Book/74#p7_12">74:7.12</a></small></sup>  Aia seadused põhinesid Dalamatia vanematel koodeksitel ja need kuulutati välja seitsmes osas:</p>
<p id="p7_13"><sup><small><a href="/et/The_Urantia_Book/74#p7_13">74:7.13</a></small></sup>  1. tervishoiu- ja sanitaarseadused;</p>
<p id="p7_14"><sup><small><a href="/et/The_Urantia_Book/74#p7_14">74:7.14</a></small></sup>  2. aia ühiskonnakord;</p>
<p id="p7_15"><sup><small><a href="/et/The_Urantia_Book/74#p7_15">74:7.15</a></small></sup>  3. kaubandus- ja äriseadustik;</p>
<p id="p7_16"><sup><small><a href="/et/The_Urantia_Book/74#p7_16">74:7.16</a></small></sup>  4. õigluse- ja konkurentsiseadused;</p>
<p id="p7_17"><sup><small><a href="/et/The_Urantia_Book/74#p7_17">74:7.17</a></small></sup>  5. koduse elu seadused;</p>
<p id="p7_18"><sup><small><a href="/et/The_Urantia_Book/74#p7_18">74:7.18</a></small></sup>  6. kuldreegli tsiviilseadustik;</p>
<p id="p7_19"><sup><small><a href="/et/The_Urantia_Book/74#p7_19">74:7.19</a></small></sup>  7. ülima moraali seitse käsku.</p>
<p id="p7_20"><sup><small><a href="/et/The_Urantia_Book/74#p7_20">74:7.20</a></small></sup>  Eedeni moraalikoodeks erines Dalamatia seitsmest käsust vähe. Kuid adamiitide õpetus sisaldas palju neid käske täiendavaid põhjendusi, näiteks mõrva keelu täiendava põhjendusena inimelu hoidmiseks esitati Mõttekohandaja elamist inimese sisimas<sup id="cite7"><a href="#fn7">[7]</a></sup><sup id="cite8"><a href="#fn8">[8]</a></sup>. Nad õpetasid, et „kes valab inimese verd, selle verd peab valama inimene, sest inimene on tehtud Jumala näo järgi”.</p>
<p id="p7_21"><sup><small><a href="/et/The_Urantia_Book/74#p7_21">74:7.21</a></small></sup>  Avalik palveldamistund oli Eedenis keskpäeval, perekonna palveldamistund toimus päikeseloojangu ajal. Aadam püüdis igati takistada kindlate palvete kasutamist, õpetades, et tõhus palve peab olema täiesti isiklik, see peab olema „hinge soov”, kuid eedenlased jätkasid Dalamatia aegadest pärinevate palvete ja vormelite kasutamist<sup id="cite9"><a href="#fn9">[9]</a></sup>. Aadam püüdis asendada ka vereohvrid usutseremooniates maaviljade ohverdamisega, kuid oli aia lõhenemise ajaks selles osas vähe edasi jõudnud.</p>
<p id="p7_22"><sup><small><a href="/et/The_Urantia_Book/74#p7_22">74:7.22</a></small></sup>  Aadam püüdis õpetada rassidele sugupoolte võrdsust. See, kuidas Eeva oma kaasa kõrval töötas, avaldas kõigile aia elanikele sügavat muljet. Aadam õpetas neile otseselt, et naine annab võrdselt mehega need elutegurid, mille ühinedes moodustub uus olend. Seni oli inimkond arvanud, et kogu sigimine toimub „isa niuetes”<sup id="cite10"><a href="#fn10">[10]</a></sup>. Nad olid pidanud ema vaid lapse toitjaks enne sündi ja imetajaks pärast sündi.</p>
<p id="p7_23"><sup><small><a href="/et/The_Urantia_Book/74#p7_23">74:7.23</a></small></sup>  Aadam õpetas oma kaasaegsetele kõike, millest nad suutsid aru saada, kuid seda oli suhteliselt vähe. Vaatamata sellele ootasid maakera arukamad rassid innukalt aega, mil neil lubataks abielluda violetse rassi arenenumate lastega. Ja kuivõrd teistsuguseks oleks Urantia saanud, kui see suur rasside ülendamise kava oleks teostunud! Sellegipoolest tõi see sissetoodud rassi vähene veri, mille arenevad rahvad juhuslikult omandasid, ikkagi tohutult kasu.</p>
<p id="p7_24"><sup><small><a href="/et/The_Urantia_Book/74#p7_24">74:7.24</a></small></sup>  Nii töötas Aadam selle maailma hüvanguks ja ülendamiseks, kus ta viibis. Kuid neid segatud ja segaverelisi rahvaid paremini juhtida oli raske ülesanne.</p>
<h2 id="p8" class="toc-header"><a href="#p8" class="toc-anchor">¶</a> 8. LOOMISE LEGEND </h2>
<p id="p8_1"><sup><small><a href="/et/The_Urantia_Book/74#p8_1">74:8.1</a></small></sup>  Lugu Urantia loomisest kuue päevaga põhineb päritud teadmisel, et Aadam ja Eeva olid kulutanud just kuus päeva esialgsele tutvumisele aiaga<sup id="cite11"><a href="#fn11">[11]</a></sup>. See asjaolu muutis algselt dalamaatlaste poolt sisseviidud nädalapikkuse perioodi peaaegu pühaks<sup id="cite12"><a href="#fn12">[12]</a></sup>. Aadam ei pühendanud kuut päeva aiaga tutvumisele ja esialgsete organiseerimiskavade koostamisele mitte ettekavatsetud korra kohaselt, see lihtsalt läks nii. Seitsmes päev valiti käesoleva jutustuse faktide seisukohalt palveldamiseks täiesti juhuslikult.</p>
<p id="p8_2"><sup><small><a href="/et/The_Urantia_Book/74#p8_2">74:8.2</a></small></sup>  Legend maailma loomisest kuue päevaga tuletati tagantjärele, tegelikult enam kui kolmkümmend tuhat aastat hiljem. Loo üks tahk, Päikese ja Kuu äkiline ilmumine, võis saada alguse pärimustest maailma kunagise kiire väljumise kohta peene aine tihedast kosmilisest pilvest, mis kaua oli varjanud nii Päikese kui ka Kuu<sup id="cite13"><a href="#fn13">[13]</a></sup>.</p>
<p id="p8_3"><sup><small><a href="/et/The_Urantia_Book/74#p8_3">74:8.3</a></small></sup>  Lugu Eeva loomisest Aadama küljeluust oli segane kokkuvõte Aadama saabumisest ja taevasest operatsioonist seoses elusainete vahetamisega Planeedivürsti kehalise kaaskonna saabumisel enam kui nelisada viiskümmend tuhat aastat varem<sup id="cite14"><a href="#fn14">[14]</a></sup>.</p>
<p id="p8_4"><sup><small><a href="/et/The_Urantia_Book/74#p8_4">74:8.4</a></small></sup>  Pärimus, mille kohaselt Aadam ja Eeva loodi füüsilisel kujul nende saabumisel Urantiale, on mõjutanud enamikku maailma rahvastest<sup id="cite15"><a href="#fn15">[15]</a></sup>. Idapoolkeral usuti peaaegu kõikjal, et inimene on loodud savist; seda legendi võib kohata Filipiinidest kuni Aafrikani teisel pool maakera. Paljud rühmad võtsid omaks loo, et inimene on loodud mingil erilisel viisil savist, ning nad asendasid sellega varasemad uskumused järkjärgulisest loomisest — ehk evolutsioonist.</p>
<p id="p8_5"><sup><small><a href="/et/The_Urantia_Book/74#p8_5">74:8.5</a></small></sup>  Dalamatia ja Eedeni mõjudest kaugemal kaldus inimkond uskuma inimsoo järkjärgulist arengut. Evolutsiooni fakt ei ole praeguse aja avastus, iidse aja inimesedki mõistsid inimprogressi aeglast ja evolutsioonilist iseloomu. Varastel kreeklastel oli vaatamata oma Mesopotaamia-lähedusele sellest selge ettekujutus. Kuigi maakera erinevate rasside ettekujutused evolutsioonist olid kahetsusväärselt segased, uskusid ja õpetasid paljud ürghõimud siiski, et nad on mitmesuguste loomade järeltulijad. Ürginimesed tavatsesid valida „tootemiteks” loomi, keda pidasid oma esivanemateks. Teatavad Põhja-Ameerika indiaanihõimud uskusid end pärinevat kobrastest ja koiottidest. Mõned Aafrika hõimud õpetavad, et nad pärinevad hüäänist, üks Malai hõim leemurist, üks Uus-Ginea rühm papagoist.</p>
<p id="p8_6"><sup><small><a href="/et/The_Urantia_Book/74#p8_6">74:8.6</a></small></sup>  Babüloonlased olid adamiitide tsivilisatsiooni jäänustega vahetus kontaktis ning seetõttu võimendasid ja ilustasid seda lugu inimese loomisest; nad õpetasid, et inimene on otseselt jumalikku päritolu. Nad uskusid visalt rassi aristokraatlikku päritolusse, mis oli muidugi ühitamatu õpetusega savist loomisest.</p>
<p id="p8_7"><sup><small><a href="/et/The_Urantia_Book/74#p8_7">74:8.7</a></small></sup>  Vanas Testamendis esitatud loomislugu sai alguse Moosese ajast tunduvalt hiljem, tema seda heebrealastele niisugusel moonutatud kujul kunagi ei õpetanud. Kuid ta esitas iisraellastele lihtsa ja kokkuvõtliku loomisloo, lootes äratada neis tugevamat soovi Looja, Kõikse Isa palveldamiseks, keda ta nimetas Iisraeli Issandaks Jumalaks.</p>
<p id="p8_8"><sup><small><a href="/et/The_Urantia_Book/74#p8_8">74:8.8</a></small></sup>  Mooses oli väga tark ega püüdnud oma varastes õpetustes Aadama aega tagasi minna, aga kuna Mooses oli heebrealaste kõrgeim õpetaja, hakati Aadama lugusid otseselt seostama loomislugudega. Aadama-eelse tsivilisatsiooni tunnistamist varasemates loomislugudes tõendab selgelt fakt, et hilisemad tekstitoimetajad, kes kustutasid kõik viited Aadama-eelsele inimtegevusele, unustasid kõrvaldada reetliku viite Kaini ümberasumist „Noodimaale”, kus ta endale naise võttis<sup id="cite16"><a href="#fn16">[16]</a></sup>.</p>
<p id="p8_9"><sup><small><a href="/et/The_Urantia_Book/74#p8_9">74:8.9</a></small></sup>  Heebrealastel ei olnud pikka aega pärast Palestiinasse jõudmist üldkasutatavat kirjakeelt. Nad õppisid tähestiku kasutamist naaberrahvalt vilistidelt, kes olid kõrgema kreeta tsivilisatsiooni poliitilised põgenikud. Heebrealased kirjutasid kuni aastani 900 eKr väga vähe ja et neil kuni mainitud hilisema ajani kirjakeel puudus, oli käibel mitu erinevat loomislugu, pärast vangipõlve Babüloonias kaldusid nad aga rohkem aktsepteerima Mesopotaamia teisendit.</p>
<p id="p8_10"><sup><small><a href="/et/The_Urantia_Book/74#p8_10">74:8.10</a></small></sup>  Juudi pärimus kristalliseerus Moosese ümber ja et ta püüdis esitada Aabrahami sugupuu Aadamani välja, eeldasid juudid, et Aadam oli kogu inimkonna esivanem<sup id="cite17"><a href="#fn17">[17]</a></sup>. Looja oli Jahve ja et Aadamat peeti esimeseks inimeseks, pidi ta looma maailma vahetult enne Aadama loomist. Siis põimus sellesse loosse legend Aadama kuuest päevast, mille tulemusena kirjutati peaaegu tuhat aastat pärast Moosese maakeral viibimist lugu maailma loomisest kuue päeva jooksul ja omistati temale.</p>
<p id="p8_11"><sup><small><a href="/et/The_Urantia_Book/74#p8_11">74:8.11</a></small></sup>  Kui juudi preestrid Jeruusalemma tagasi pöördusid, olid nad oma loo kõige algusest juba valmis kirjutanud. Peagi väitsid nad, et see on hiljuti avastatud loomislugu, mille on kirjutanud Mooses<sup id="cite18"><a href="#fn18">[18]</a></sup>. Ent tolleaegsed, umbes 500. a eKr elanud heebrealased ei pidanud neid kirjutisi jumalikeks ilmutusteks, vaid nad suhtusid neisse üsnagi samamoodi nagu hilisemad rahvad mütoloogilistesse jutustustesse.</p>
<p id="p8_12"><sup><small><a href="/et/The_Urantia_Book/74#p8_12">74:8.12</a></small></sup>  See võltsitud ürik, mida peeti Moosese õpetuseks, toodi ka Egiptuse kreeklasest kuningale Ptolemaiosele, kes lasi selle seitsmekümnest õpetlasest koosneva komisjoni poolt oma uue Aleksandrias asuva raamatukogu jaoks kreeka keelde tõlkida. Nii leidiski see jutustus koha nende kirjutiste seas, mis lülitati hiljem heebrea ja kristlike religioonide „pühakirjade” kogumikku. Kuna neid tekste hakati samastama teoloogiliste süsteemidega, avaldasid need kontseptsioonid pikka aega paljude õhtumaa rahvaste filosoofiale sügavat mõju.</p>
<p id="p8_13"><sup><small><a href="/et/The_Urantia_Book/74#p8_13">74:8.13</a></small></sup>  Kristlikud õpetajad põlistasid uskumuse inimsoo käsu korras loomisse ja kõik see kujundas otseselt hüpoteesi kunagisest utoopilise õndsuse kuldsest ajast ja teooria inimese või üliinimese langemisest, millega seletati ühiskonna mitteutoopilist seisundit. Need vaated elule ja inimese kohale universumis olid parimal juhul heidutavad, sest nad põhinesid usul taandarengusse, mitte edasiliikumisse, ning võimaldasid järeldada, et Jumalus on kättemaksuhimuline, sest oli valanud oma raevu inimsoole välja kättemaksuks planeedi kunagiste hoolekandjate teatavate eksimuste eest.</p>
<p id="p8_14"><sup><small><a href="/et/The_Urantia_Book/74#p8_14">74:8.14</a></small></sup>  Kuldajastu on müüt, kuid Eeden oli fakt ja aia tsivilisatsioon tõepoolest kukutati. Aadam ja Eeva elasid aias sada seitseteist aastat, kuni pöördusid Eeva kannatamatuse ja Aadama väärotsuste tõttu ettenähtud teelt kõrvale, mis tõi neile kiiresti õnnetuse kaela ja aeglustas hävitavalt kogu Urantia arengut.</p>
<p id="p8_15"><sup><small><a href="/et/The_Urantia_Book/74#p8_15">74:8.15</a></small></sup>  [Jutustanud seerav Solonia, „hääl aias”<sup id="cite19"><a href="#fn19">[19]</a></sup>.]</p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/et/The_Urantia_Book/73">
          <span class="mdi mdi-arrow-left-drop-circle"></span><span class="pl-2">Kiri 73. Eedeni aed</span>
        </a>
        </td>
        <td>
        <a href="/et/The_Urantia_Book/Index">
          <span class="mdi mdi-book-open-variant"></span><span class="pl-2">Indeks</span>
        </a>
        <br>
        <a href="/et/The_Urantia_Book_Multiple/74">
          <span class="mdi mdi-view-parallel"></span><span class="pl-2">Mitu versiooni</span>
        </a>
        </td>
        <td>
        <a href="/et/The_Urantia_Book/75">
          <span class="pr-2">Kiri 75. Aadama ja Eeva üleastumine</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Viited</h2>
<div style="-moz-column-width: 30em; -webkit-column-width: 30em; column-width: 30em; margin-top: 1em;">
<ol style="margin: 0; padding-top: 0px;">
  <li style="margin-top:0px;" id="fn1"><a href="#cite1">↑</a> <i>Inimkonna loomine</i>: <a href="/et/Bible/Genesis/1#v26">1Ms 1:26-27</a>; <a href="/et/Bible/Genesis/2#v7">1Ms 2:7,21-24</a>; <a href="/et/Bible/Genesis/5#v1">1Ms 5:1-2</a>; <a href="/et/Bible/Genesis/6#v7">1Ms 6:7</a>; <a href="/et/Bible/Isaiah/45#v12">Js 45:12</a>; <a href="/et/Bible/Deuteronomy/4#v32">5Ms 4:32</a>; <a href="/et/Bible/Malachi/2#v10">Ml 2:10</a>. </li>
  <li id="fn2"><a href="#cite2">↑</a> <i>Loomade kontrollimine</i>: <a href="/et/Bible/Genesis/2#v19">1Ms 2:19-20</a>. </li>
  <li id="fn3"><a href="#cite3">↑</a> <i>Puhkepäev</i>: <a href="/et/Bible/Genesis/2#v2">1Ms 2:2</a>. </li>
  <li id="fn4"><a href="#cite4">↑</a> <i>Ida Eedeni</i>: <a href="/et/Bible/Genesis/2#v8">1Ms 2:8</a>; <a href="/et/Bible/Genesis/3#v23">1Ms 3:23-24</a>. </li>
  <li id="fn5"><a href="#cite5">↑</a> <i>Sabbatpäeva traditsioon</i>: <a href="/et/Bible/Genesis/2#v3">1Ms 2:3</a>; <a href="/et/Bible/Exodus/20#v8">2Ms 20:8-11</a>; <a href="/et/Bible/Deuteronomy/5#v12">5Ms 5:12-15</a>. </li>
  <li id="fn6"><a href="#cite6">↑</a> <i>Ida Eedeni</i>: <a href="/et/Bible/Genesis/2#v8">1Ms 2:8</a>; <a href="/et/Bible/Genesis/3#v23">1Ms 3:23-24</a>. </li>
  <li id="fn7"><a href="#cite7">↑</a> <i>Kes verd valab, see verd valab</i>: <a href="/et/Bible/Genesis/9#v6">1Ms 9:6</a>. </li>
  <li id="fn8"><a href="#cite8">↑</a> <i>Inimene on loodud Jumala näo järgi</i>: <a href="/et/Bible/Genesis/1#v26">1Ms 1:26-27</a>. </li>
  <li id="fn9"><a href="#cite9">↑</a> <i>Hinge iha</i>: <a href="/et/Bible/Psalms/63#v1">Ps 63:1</a>; <a href="/et/Bible/Psalms/84#v2">Ps 84:2</a>; <a href="/et/Bible/Isaiah/26#v8">Js 26:8</a>. </li>
  <li id="fn10"><a href="#cite10">↑</a> <i>Isa ihu</i>: <a href="/et/Bible/Genesis/35#v11">1Ms 35:11</a>; <a href="/et/Bible/Genesis/46#v26">1Ms 46:26</a>; <a href="/et/Bible/Hebrews/7#v5">Hb 7:5,10</a>. </li>
  <li id="fn11"><a href="#cite11">↑</a> <i>Loomise traditsioon</i>: <a href="/et/Bible/Genesis/1#v1">1Ms 1:1-31</a>; <a href="/et/Bible/Exodus/20#v11">2Ms 20:11</a>. </li>
  <li id="fn12"><a href="#cite12">↑</a> <i>Sabbati traditsioon</i>: <a href="/et/Bible/Genesis/2#v2">1Ms 2:2-3</a>; <a href="/et/Bible/Exodus/20#v9">2Ms 20:9-11</a>. </li>
  <li id="fn13"><a href="#cite13">↑</a> <i>Päike ja kuu</i>: <a href="/et/Bible/Genesis/1#v3">1Ms 1:3-5,14-18</a>. </li>
  <li id="fn14"><a href="#cite14">↑</a> <i>Eeva Aadama ribi lugu</i>: <a href="/et/Bible/Genesis/2#v21">1Ms 2:21-23</a>. </li>
  <li id="fn15"><a href="#cite15">↑</a> <i>Aadama ja Eeva kehad</i>: <a href="/et/Bible/Genesis/2#v7">1Ms 2:7,21-22</a>; <a href="/et/Bible/Genesis/3#v19">1Ms 3:19,23</a>. </li>
  <li id="fn16"><a href="#cite16">↑</a> <i>Nodi maa</i>: <a href="/et/Bible/Genesis/4#v16">1Ms 4:16</a>. </li>
  <li id="fn17"><a href="#cite17">↑</a> <i>Heebrea suguvõsa</i>: <a href="/et/Bible/Genesis/4#v1">1Ms 4:1-2,17-26</a>; <a href="/et/Bible/Genesis/5#v3">1Ms 5:3-32</a>; <a href="/et/Bible/Genesis/6#v9">1Ms 6:9-10</a>; <a href="/et/Bible/Genesis/10#v1">1Ms 10:1-32</a>; <a href="/et/Bible/Genesis/11#v10">1Ms 11:10-26</a>. </li>
  <li id="fn18"><a href="#cite18">↑</a> <i>„Seaduse leidmine“</i>: <a href="/et/Bible/2_Chronicles/34#v13">2Aj 34:13-19</a>. </li>
  <li id="fn19"><a href="#cite19">↑</a> <i>Hääl aias</i>: <a href="/et/Bible/Genesis/3#v8">1Ms 3:8-10</a>. </li>
</ol>
</div>
