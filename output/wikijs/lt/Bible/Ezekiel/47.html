<!--
title: Ezekielio knyga - Skyrius 47
description: 
published: true
date: 2022-9-10T13:44:16Z
tags: 
editor: ckeditor
dateCreated: 2022-9-10T13:44:16Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/lt/Bible/Ezekiel/46">Ezekielio knyga - Skyrius 46</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/lt/Bible/Ezekiel/Index">Indeksas</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/lt/Bible/Ezekiel/48">Ezekielio knyga - Skyrius 48</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Jis atvedė mane atgal prie namų durų, ir štai vanduo tekėjo iš po namų slenksčio rytų pusėje, nes jų priekis buvo rytų pusėje. Vanduo tekėjo iš po namo sienos dešinėje pusėje, į pietus nuo aukuro. </p>
<p id="v2"><sup><small>2</small></sup>  Po to jis išvedė mane pro šiaurės vartus ir nuvedė prie išorinių vartų rytų pusėje. Dešinėje pusėje tekėjo vanduo. </p>
<p id="v3"><sup><small>3</small></sup>  Vyras laikė rankoje matuojamąją virvę ir, eidamas rytų link, atmatavo tūkstantį uolekčių. Jis įvedė mane į vandenį, kuris siekė man iki kulkšnių. </p>
<p id="v4"><sup><small>4</small></sup>  Jis vėl atmatavo tūkstantį uolekčių ir vedė mane per vandenį. Dabar vanduo man siekė iki kelių. Dar kartą atmatavęs tūkstantį uolekčių, vėl vedė mane per vandenį. Vanduo man buvo iki juosmens. </p>
<p id="v5"><sup><small>5</small></sup>  Jis ketvirtą kartą atmatavo tūkstantį uolekčių. Čia jau buvo gili upė, kurios nebegalėjau perbristi. Buvo taip gilu, kad reikėjo plaukti. </p>
<p id="v6"><sup><small>6</small></sup>  Jis klausė manęs: “Žmogaus sūnau, ar tu matei?” Tada jis išvedė mane į upės krantą. </p>
<p id="v7"><sup><small>7</small></sup>  Grįžęs mačiau labai daug medžių abiejuose upės krantuose. </p>
<p id="v8"><sup><small>8</small></sup>  Jis man sakė: “Šitas vanduo teka į rytus, pasieks slėnį ir įtekės į jūrą. Įtekėjęs į jūrą, jis išgydys jos vandenis. </p>
<p id="v9"><sup><small>9</small></sup>  Kur šios upės vanduo įtekės, bus gausu žuvies ir kitų vandens gyvių. Vandenys bus išgydyti ir visa atgis, kai įtekės upės vanduo. </p>
<p id="v10"><sup><small>10</small></sup>  Nuo En Gedžio iki En Eglaimų stovės žvejai ir džiovins tinklus. Čia bus taip gausu įvairių rūšių žuvies, kaip Didžiojoje jūroje. </p>
<p id="v11"><sup><small>11</small></sup>  Balose ir pelkėse vanduo nepasikeis, jis liks sūrus. </p>
<p id="v12"><sup><small>12</small></sup>  Abiejuose upės krantuose augs vaisiniai medžiai. Jų lapai nenuvys, medžiai neš vaisius visą laiką, kiekvieną mėnesį, nes vanduo iš šventyklos juos drėkins. Jų vaisius vartos maistui, o lapus vaistams”. </p>
<p id="v13"><sup><small>13</small></sup>  Taip sako Viešpats Dievas: “Kraštą paveldės dvylika Izraelio giminių. Jis bus padalintas, o Juozapas gaus dvi dalis. </p>
<p id="v14"><sup><small>14</small></sup>  Jūs paveldėsite kraštą lygiomis dalimis. Aš prisiekiau jį duoti jūsų tėvams, ir jis bus jūsų nuosavybė. </p>
<p id="v15"><sup><small>15</small></sup>  Krašto ribos šiaurėje bus nuo Didžiosios jūros Hetlono link iki Cedado, </p>
<p id="v16"><sup><small>16</small></sup>  Hamato, Berotajo ir Sibraimų, kuris yra tarp Damasko ir Hamato, ir iki Hacer Tikono prie Haurano. </p>
<p id="v17"><sup><small>17</small></sup>  Riba nuo jūros bus Hacar Enonas, Damasko riba ir į šiaurę iki Hamato ribos. Tai bus šiaurinė riba. </p>
<p id="v18"><sup><small>18</small></sup>  Rytuose riba eis tarp Haurano ir Damasko, tarp Gileado ir Izraelio, Jordano upe iki Rytų jūros. Tai bus rytinė riba. </p>
<p id="v19"><sup><small>19</small></sup>  Pietuose riba eis nuo Tamaros iki Kadešo kivirčų vandens, toliau Egipto upeliu iki Didžiosios jūros. Tai bus pietinė riba. </p>
<p id="v20"><sup><small>20</small></sup>  Vakarinė riba bus Didžioji jūra iki Hamato. Tai bus vakarinė riba. </p>
<p id="v21"><sup><small>21</small></sup>  Jūs padalinsite šį kraštą Izraelio giminėms. </p>
<p id="v22"><sup><small>22</small></sup>  Paveldą paskirstysite, mesdami burtus sau ir tarp jūsų gyvenantiems ateiviams, kuriems gimė vaikų, gyvenant tarp jūsų. Jie bus kaip ir gimę Izraelyje, ir jiems burtų keliu paskirsite nuosavybę tarp Izraelio giminių. </p>
<p id="v23"><sup><small>23</small></sup>  Kurioje giminėje gyvens ateivis, ten duosite jam nuosavybę,­sako Viešpats Dievas”. </p>
