<!--
title: Ezekielio knyga - Skyrius 19
description: 
published: true
date: 2022-9-10T13:44:16Z
tags: 
editor: ckeditor
dateCreated: 2022-9-10T13:44:16Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/lt/Bible/Ezekiel/18">Ezekielio knyga - Skyrius 18</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/lt/Bible/Ezekiel/Index">Indeksas</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/lt/Bible/Ezekiel/20">Ezekielio knyga - Skyrius 20</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Apraudok Izraelio kunigaikščius, </p>
<p id="v2"><sup><small>2</small></sup>  sakydamas: “Tavo motina buvo liūtė, gulinti tarp liūtų! Ji tarp liūtų užaugino savo jauniklius. </p>
<p id="v3"><sup><small>3</small></sup>  Vienas jos jauniklis išaugo jaunu liūtu, kuris, išmokęs sugauti grobį, ėmė ryti žmones. </p>
<p id="v4"><sup><small>4</small></sup>  Tautos, išgirdusios apie jo darbus, pagavo jį ir sukaustytą grandinėmis išvedė į Egiptą. </p>
<p id="v5"><sup><small>5</small></sup>  Liūtė, pamačiusi, kad jos viltys žlugo, antrą savo jauniklį užaugino jaunu liūtu. </p>
<p id="v6"><sup><small>6</small></sup>  Jis, vaikščiodamas tarp liūtų, išmoko sugauti grobį ir ėmė ryti žmones. </p>
<p id="v7"><sup><small>7</small></sup>  Jis griovė tvirtoves ir naikino miestus. Visas kraštas drebėjo nuo jo riaumojimo. </p>
<p id="v8"><sup><small>8</small></sup>  Aplinkinių kraštų tautos sukilo prieš jį, ištiesė savo tinklą ir sugavo jį. </p>
<p id="v9"><sup><small>9</small></sup>  Jie sukaustė jį grandinėmis, uždarė narvan ir, nugabenę pas Babilono karalių, įmetė į kalėjimą, kad jo balsas nebebūtų girdimas Izraelio kalnuose. </p>
<p id="v10"><sup><small>10</small></sup>  Tavo motina buvo kaip vynmedis, pasodintas prie vandens, gausus šakelių ir vaisių. </p>
<p id="v11"><sup><small>11</small></sup>  Jo stiprus ūglis tapo valdovo skeptru, iškilo aukštai tarp šakelių; jis buvo toli matomas. </p>
<p id="v12"><sup><small>12</small></sup>  Bet rūstybėje jis buvo išrautas ir numestas žemėn. Rytų vėjas sudžiovino jo vaisius, šakos sudžiūvo ir ugnis prarijo jas. </p>
<p id="v13"><sup><small>13</small></sup>  Dabar jis pasodintas dykumoje, sausoje ir išdžiūvusioje žemėje. </p>
<p id="v14"><sup><small>14</small></sup>  Ugnis, išėjusi iš jo kamieno, sudegino šakas ir vaisius. Nebėra kamieno, kuris galėtų būti valdovo skeptras. Tai yra rauda ir ji liks rauda”. </p>
