<!--
title: Teisėjų knyga - Skyrius 3
description: 
published: true
date: 2022-9-10T13:44:15Z
tags: 
editor: ckeditor
dateCreated: 2022-9-10T13:44:15Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/lt/Bible/Judges/2">Teisėjų knyga - Skyrius 2</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/lt/Bible/Judges/Index">Indeksas</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/lt/Bible/Judges/4">Teisėjų knyga - Skyrius 4</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Šitas tautas Viešpats paliko krašte, norėdamas išmėginti izraelitus, kurie nebuvo pergyvenę Kanaano karų, </p>
<p id="v2"><sup><small>2</small></sup>  kad izraelitų kartos žinotų, kas yra karas, ir išmoktų kariauti: </p>
<p id="v3"><sup><small>3</small></sup>  penkis filistinų kunigaikščius, visus kanaaniečius, sidoniečius ir hivus, kurie gyveno Libano kalnyne nuo Baal Hermono kalno iki Lebo Hamato slėnio. </p>
<p id="v4"><sup><small>4</small></sup>  Jie buvo palikti išmėginti izraelitus, ar jie klausys Viešpaties įsakymų, kuriuos Jis davė jų tėvams per Mozę. </p>
<p id="v5"><sup><small>5</small></sup>  Izraelitai gyveno tarp kanaaniečių, hetitų, amoritų, perizų, hivų ir jebusiečių. <sup id="cite1"><a href="#fn1">[1]</a></sup></p>
<p id="v6"><sup><small>6</small></sup>  Jie vedė jų dukteris, savo dukteris davė jų sūnums ir tarnavo jų dievams. </p>
<p id="v7"><sup><small>7</small></sup>  Izraelitai darė pikta Viešpaties akivaizdoje, pamiršo Viešpatį, savo Dievą, ir tarnavo Baaliams ir alkams. </p>
<p id="v8"><sup><small>8</small></sup>  Viešpaties rūstybė užsidegė prieš Izraelį, ir Jis atidavė jį į Mesopotamijos karaliaus Kušan Rišataimo rankas. Izraelitai tarnavo Kušan Rišataimui aštuonerius metus. </p>
<p id="v9"><sup><small>9</small></sup>  Kai izraelitai šaukėsi Viešpaties, Viešpats pakėlė jiems išlaisvintoją, jaunesniojo Kalebo brolio Kenazo sūnų Otnielį, kuris juos išgelbėjo. </p>
<p id="v10"><sup><small>10</small></sup>  Viešpaties Dvasia nužengė ant jo, ir jis tapo Izraelio teisėju. Jis išėjo į karą prieš Mesopotamijos karalių Kusan Rasataimą, ir Viešpats atidavė Kusan Rasataimą į jo rankas. </p>
<p id="v11"><sup><small>11</small></sup>  Kraštas ilsėjosi keturiasdešimt metų. Ir Kenazo sūnus Otnielis mirė. </p>
<p id="v12"><sup><small>12</small></sup>  Tuomet izraelitai vėl darė pikta Viešpaties akivaizdoje. Viešpats sustiprino Moabo karalių Egloną prieš Izraelį, kadangi jie piktai elgėsi Viešpaties akivaizdoje. </p>
<p id="v13"><sup><small>13</small></sup>  Jis su amonitais ir amalekiečiais pakilo prieš Izraelį, jį sumušė ir užėmė Palmių miestą. </p>
<p id="v14"><sup><small>14</small></sup>  Izraelitai tarnavo Moabo karaliui Eglonui aštuoniolika metų. </p>
<p id="v15"><sup><small>15</small></sup>  Kai izraelitai šaukėsi Viešpaties, Jis siuntė jiems gelbėtoją, Gero sūnų Ehudą, kairiarankį, iš Benjamino giminės. Izraelitai per jį siuntė dovaną Moabo karaliui Eglonui. </p>
<p id="v16"><sup><small>16</small></sup>  Ehudas pasidarė dviašmenį durklą vienos uolekties ilgio ir jį diržu prisijuosė po savo drabužiais dešinėje pusėje. </p>
<p id="v17"><sup><small>17</small></sup>  Jis pristatė dovaną Moabo karaliui Eglonui, kuris buvo labai storas vyras. </p>
<p id="v18"><sup><small>18</small></sup>  Įteikęs dovaną, Ehudas pasiuntė namo vyrus, nešusius dovaną, </p>
<p id="v19"><sup><small>19</small></sup>  o pats nuo Gilgalos akmeninių stabų sugrįžo pas Egloną ir tarė: “Aš turiu slaptą žinią tau, karaliau”. Karalius pasakė: “Tylos!” Ir visi, stovėjusieji prie jo, išėjo. </p>
<p id="v20"><sup><small>20</small></sup>  Ehudas nuėjo pas jį. Karalius sėdėjo vėsiame, antrame aukšte jam įrengtame kambaryje. Ehudas jam tarė: “Turiu tau žinią nuo Dievo”. Karalius atsistojo. </p>
<p id="v21"><sup><small>21</small></sup>  Ehudas, kairiąja ranka paėmęs durklą nuo savo dešiniojo šono, įsmeigė jį į karaliaus pilvą </p>
<p id="v22"><sup><small>22</small></sup>  taip, kad rankena sulindo paskui ašmenis ir taukai apdengė durklą, ir jis negalėjo jo ištraukti; ir nešvarumai išėjo lauk. </p>
<p id="v23"><sup><small>23</small></sup>  Ehudas išėjo į prieškambarį, uždarė ir užrakino to kambario duris. </p>
<p id="v24"><sup><small>24</small></sup>  Jam išėjus, atėję karaliaus tarnai pamatė, kad antro aukšto kambario durys užrakintos. Jie pagalvojo, kad jis atlieka savo reikalą vėsiame kambaryje. </p>
<p id="v25"><sup><small>25</small></sup>  Jie laukė, nes gėdijosi įeiti, tačiau jis neatidarė kambario durų. Pasiėmę raktą, jie atrakino ir pamatė, kad jų valdovas guli ant žemės negyvas. </p>
<p id="v26"><sup><small>26</small></sup>  Ehudas, kol jie delsė, pabėgo ir pro akmeninius stabus pasiekė Seyrą. </p>
<p id="v27"><sup><small>27</small></sup>  Atvykęs jis trimitavo Efraimo kalnuose. Išgirdę trimitą, izraelitai nuo kalnų rinkosi prie jo, ir jis jiems vadovavo. </p>
<p id="v28"><sup><small>28</small></sup>  Jis įsakė: “Sekite mane, nes Viešpats atidavė į jūsų rankas jūsų priešus moabitus!” Jie ėjo paskui jį ir, užėmę Jordano brastas, kuriomis pereinama į Moabą, niekam neleido pereiti. </p>
<p id="v29"><sup><small>29</small></sup>  Tuo metu jie nužudė apie dešimt tūkstančių moabitų, tvirtų ir narsių vyrų, ir nė vienas neištrūko. </p>
<p id="v30"><sup><small>30</small></sup>  Taip tuomet Moabas buvo Izraelio pavergtas. Kraštas ilsėjosi aštuoniasdešimt metų. </p>
<p id="v31"><sup><small>31</small></sup>  Po jo valdė Anato sūnus Šamgaras, kuris užmušė šešis šimtus filistinų lazda jaučiams varyti ir išlaisvino Izraelį. </p>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 3:5-6 <i>izraelitai ir kanaaniečiai</i>: <a href="/lt/The_Urantia_Book/97#p9_1">UK 97:9.1</a>. </li>
</ol>
</div>
