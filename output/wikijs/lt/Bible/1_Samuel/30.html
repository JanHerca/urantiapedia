<!--
title: Pirmoji Samuelio knyga - Skyrius 30
description: 
published: true
date: 2022-9-10T13:44:15Z
tags: 
editor: ckeditor
dateCreated: 2022-9-10T13:44:15Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/lt/Bible/1_Samuel/29">Pirmoji Samuelio knyga - Skyrius 29</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/lt/Bible/1_Samuel/Index">Indeksas</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/lt/Bible/1_Samuel/31">Pirmoji Samuelio knyga - Skyrius 31</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Kai Dovydas ir jo vyrai trečią dieną sugrįžo į Ciklagą, amalekiečiai buvo įsiveržę iš pietų į Ciklagą, užėmę jį ir sudeginę. </p>
<p id="v2"><sup><small>2</small></sup>  Jie išvedė į nelaisvę moteris; nė vienos nenužudė nuo vyriausios iki jauniausios, bet išsivarė su savimi ir nuėjo savo keliu. </p>
<p id="v3"><sup><small>3</small></sup>  Dovydas ir jo vyrai, grįžę į miestą, rado jį sudegintą, o jų žmonas, sūnus ir dukteris išvestus nelaisvėn. </p>
<p id="v4"><sup><small>4</small></sup>  Tada Dovydas ir su juo buvusieji žmonės pakėlė balsus ir verkė, kol nebeliko jėgų verkti. </p>
<p id="v5"><sup><small>5</small></sup>  Abi Dovydo žmonos irgi buvo išvestos nelaisvėn: jezreelietė Ahinoama ir Abigailė, karmeliečio Nabalo našlė. </p>
<p id="v6"><sup><small>6</small></sup>  Dovydas buvo labai nuliūdęs, nes žmonės tarėsi jį užmušti akmenimis; visi žmonės sielvartavo dėl savo sūnų ir dukterų. Bet Dovydas sustiprino save Viešpatyje, savo Dieve. </p>
<p id="v7"><sup><small>7</small></sup>  Dovydas paprašė kunigą Abjatarą, Ahimelecho sūnų, atnešti efodą. Abjataras atnešė efodą Dovydui. </p>
<p id="v8"><sup><small>8</small></sup>  Dovydas klausė Viešpaties, sakydamas: “Ar man vytis tą gaują? Ar aš juos pavysiu?” Viešpats atsakė: “Vykis! Tikrai pavysi ir išvaduosi belaisvius”. </p>
<p id="v9"><sup><small>9</small></sup>  Taip Dovydas ir šeši šimtai jo vyrų išėjo. Pasiekę Besoro upelį, pavargę kariai pasiliko prie jo. </p>
<p id="v10"><sup><small>10</small></sup>  Dovydas su keturiais šimtais vyrų toliau vijosi, o du šimtai pasiliko, kadangi buvo taip pavargę, jog neįstengė perbristi upelio. </p>
<p id="v11"><sup><small>11</small></sup>  Laukuose jie rado egiptietį, atvedė jį pas Dovydą ir davė jam duonos valgyti ir vandens atsigerti. </p>
<p id="v12"><sup><small>12</small></sup>  Ir jie davė jam džiovintų figų ir dvi kekes džiovintų vynuogių. Pavalgęs jis atsigavo, nes tris paras buvo nevalgęs ir negėręs. </p>
<p id="v13"><sup><small>13</small></sup>  Tuomet Dovydas klausė jį: “Kam tu priklausai ir iš kur esi?” Jis atsakė: “Aš esu egiptietis, vieno amalekiečio vergas. Mano šeimininkas paliko mane, nes prieš tris dienas susirgau. </p>
<p id="v14"><sup><small>14</small></sup>  Mes buvome įsiveržę į pietinį keretų kraštą ir į Judą, į pietines Kalebo žemes, ir mes sudeginome Ciklagą”. </p>
<p id="v15"><sup><small>15</small></sup>  Dovydas jam tarė: “Ar tu gali mus nuvesti prie to būrio?” Tas atsakė: “Prisiek man Dievu, kad manęs nenužudysi ir negrąžinsi mano šeimininkui, tada nuvesiu tave pas juos”. </p>
<p id="v16"><sup><small>16</small></sup>  Kai jis nuvedė juos, amalekiečiai buvo pasklidę po visą kraštą, valgė ir gėrė švęsdami, nes buvo paėmę didelį grobį, plėšdami filistinų ir Judo žemes. </p>
<p id="v17"><sup><small>17</small></sup>  Dovydas mušė juos nuo sutemų iki kitos dienos vakaro; nė vienas iš jų neištrūko, išskyrus keturis šimtus jaunuolių, kurie pabėgo, užsėdę ant kupranugarių. </p>
<p id="v18"><sup><small>18</small></sup>  Dovydas atsiėmė visa, ką amalekiečiai buvo pagrobę, ir išvadavo abi savo žmonas. </p>
<p id="v19"><sup><small>19</small></sup>  Nieko jie nepasigedo, mažo ar didelio: nei sūnų, nei dukterų, nei jokių daiktų, kuriuos amalekiečiai buvo paėmę; Dovydas viską atsiėmė. </p>
<p id="v20"><sup><small>20</small></sup>  Dovydas paėmė visas jų avis ir galvijus ir varė juos pirma savo galvijų, sakydamas: “Tai Dovydo grobis”. </p>
<p id="v21"><sup><small>21</small></sup>  Dovydas atėjo iki tų dviejų šimtų vyrų, kurie buvo išvargę ir nebegalėjo sekti paskui Dovydą ir buvo palikti prie Besoro upelio. Jie išėjo pasitikti Dovydo ir jo vyrų, ir Dovydas priartėjęs juos pasveikino. </p>
<p id="v22"><sup><small>22</small></sup>  Tada kai kurie pikti vyrai, Belialo žmonės, iš tų, kurie ėjo su Dovydu, kalbėjo: “Jie nėjo su mumis, todėl mes jiems nieko neduosime iš atgauto grobio, tik kiekvienam žmoną ir vaikus, kad, juos pasiėmę, keliautų sau”. </p>
<p id="v23"><sup><small>23</small></sup>  Dovydas tarė: “Mano broliai, negalima taip elgtis su tuo, ką Viešpats mums davė. Jis mus saugojo ir atidavė tą būrį, kuris mus užpuolė, į mūsų rankas. </p>
<p id="v24"><sup><small>24</small></sup>  Kas pritars jums šiuo klausimu? Ką gauna ėjęs į mūšį, tą gaus ir tas, kuris saugojo mantą; jie turi pasidalinti po lygiai”. </p>
<p id="v25"><sup><small>25</small></sup>  Taip tas nuostatas buvo įvestas Izraelyje ir galioja iki šios dienos. </p>
<p id="v26"><sup><small>26</small></sup>  Dovydas, sugrįžęs į Ciklagą, pasiuntė dalį grobio Judo vyresniesiems, savo draugams, sakydamas: “Štai jums dovana iš Viešpaties priešų grobio”. </p>
<p id="v27"><sup><small>27</small></sup>  Jis siuntė į Betelį, į pietinį Ramotą, į Jatyrą, </p>
<p id="v28"><sup><small>28</small></sup>  į Aroerą, į Sifmotą, į Eštemoją, </p>
<p id="v29"><sup><small>29</small></sup>  į Rachalą, į jerachmeelitų ir kenitų miestus, </p>
<p id="v30"><sup><small>30</small></sup>  į Hormą, į Bor Ašaną, į Atachą, </p>
<p id="v31"><sup><small>31</small></sup>  į Hebroną ir visas vietas, kur Dovydas buvo buvęs su savo vyrais. </p>
