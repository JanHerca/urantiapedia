<!--
title: Pradžios knyga - Skyrius 50
description: 
published: true
date: 2022-9-10T13:44:15Z
tags: 
editor: ckeditor
dateCreated: 2022-9-10T13:44:15Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/lt/Bible/Genesis/49">Pradžios knyga - Skyrius 49</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/lt/Bible/Genesis/Index">Indeksas</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"> </td>
      </tr>
    </tbody>
  </table>
</figure>
<p id="v1"><sup><small>1</small></sup>  Juozapas puolė prie savo mirusio tėvo, verkė ir jį bučiavo. </p>
<p id="v2"><sup><small>2</small></sup>  Jis paliepė savo tarnams gydytojams išbalzamuoti tėvą. Ir gydytojai išbalzamavo Izraelį. </p>
<p id="v3"><sup><small>3</small></sup>  Praėjo keturiasdešimt dienų, nes tiek laiko užtrunka balzamavimas. Egiptiečiai jį apraudojo septyniasdešimt dienų. </p>
<p id="v4"><sup><small>4</small></sup>  Pasibaigus apraudojimo laikui, Juozapas kalbėjo faraono namiškiams: “Jeigu radau jūsų akyse malonę, pasakykite faraonui, </p>
<p id="v5"><sup><small>5</small></sup>  kad mano tėvas mane prisaikdino palaidoti jį jo kape, kurį jis išsikasė Kanaano žemėje. Teišleidžia mane eiti ir palaidoti savo tėvą, o po to sugrįšiu”. </p>
<p id="v6"><sup><small>6</small></sup>  Faraonas atsakė: “Eik ir palaidok savo tėvą, kaip esi prisaikdintas”. </p>
<p id="v7"><sup><small>7</small></sup>  Juozapas išėjo laidoti savo tėvo; su juo keliavo visi faraono tarnai, jo namų prievaizdai, visi Egipto šalies vyresnieji, <sup id="cite1"><a href="#fn1">[1]</a></sup></p>
<p id="v8"><sup><small>8</small></sup>  visi Juozapo namiškiai, jo broliai ir visi jo tėvo namiškiai. Tik jų vaikai, avys ir galvijai liko Gošeno krašte. </p>
<p id="v9"><sup><small>9</small></sup>  Be to, su juo traukė vežimai ir raiteliai; taip susidarė labai didelis būrys. </p>
<p id="v10"><sup><small>10</small></sup>  Atėję prie Goren Haatado klojimo anapus Jordano, jie garsiai ir graudžiai raudojo; jie raudojo dėl tėvo septynias dienas. </p>
<p id="v11"><sup><small>11</small></sup>  Tos šalies gyventojai kanaaniečiai, matydami tokias raudas prie Goren Haatado klojimo, sakė: “Tai yra didelis gedulas egiptiečiams”. Todėl tą vietą jie praminė Abelmizraimu, kuris yra anapus Jordano. </p>
<p id="v12"><sup><small>12</small></sup>  Jo sūnūs padarė taip, kaip tėvas jiems buvo įsakęs. </p>
<p id="v13"><sup><small>13</small></sup>  Jie jį nugabeno į Kanaano šalį ir palaidojo Machpelos lauko oloje.Tą lauką, esantį ties Mamre, Abraomas nupirko iš hetito Efrono kapinėms. </p>
<p id="v14"><sup><small>14</small></sup>  Palaidojęs tėvą, Juozapas sugrįžo į Egiptą su broliais ir visais, kurie buvo nukeliavę su juo tėvo laidoti. </p>
<p id="v15"><sup><small>15</small></sup>  Jokūbui mirus, Juozapo broliai bijojo ir kalbėjosi: “Galbūt Juozapas pradės neapkęsti mūsų ir atkeršys mums už visas piktadarystes, kurias jam padarėme”. </p>
<p id="v16"><sup><small>16</small></sup>  Jie nusiuntė jam tokią žinią: “Tavo tėvas prieš mirdamas liepė mums, </p>
<p id="v17"><sup><small>17</small></sup>  kad sakytume tau: ‘Atleisk savo broliams jų nusikaltimą ir nuodėmę, nes jie piktai su tavimi pasielgė!’ Taigi dabar prašome: atleisk tavo tėvo Dievo tarnų nusikaltimą”. Juozapas verkė girdėdamas šiuos žodžius. </p>
<p id="v18"><sup><small>18</small></sup>  Po to jie nuėjo pas jį ir, parpuolę prieš jį, sakė: “Mes esame tavo vergai!” </p>
<p id="v19"><sup><small>19</small></sup>  Juozapas jiems atsakė: “Nebijokite! Argi aš užimu Dievo vietą? </p>
<p id="v20"><sup><small>20</small></sup>  Nors jūs man norėjote blogo, Dievas tai pavertė į gera, norėdamas įvykdyti, ką šiandien matome­išgelbėti daugybę žmonių. </p>
<p id="v21"><sup><small>21</small></sup>  Todėl dabar nebijokite! Aš maitinsiu jus ir jūsų vaikus”. Taip jis guodė ir ramino juos. </p>
<p id="v22"><sup><small>22</small></sup>  Juozapas ir jo tėvo namiškiai liko gyventi Egipte. Juozapas gyveno šimtą dešimt metų. </p>
<p id="v23"><sup><small>23</small></sup>  Jis matė Efraimo vaikus iki trečios kartos. Taip pat ir Manaso sūnaus Machyro sūnūs buvo padėti Juozapui ant kelių. </p>
<p id="v24"><sup><small>24</small></sup>  Juozapas sakė savo broliams: “Aš mirštu. Dievas tikrai aplankys jus ir išves iš šitos žemės į kraštą, kurį Jis prisiekdamas pažadėjo Abraomui, Izaokui ir Jokūbui”. </p>
<p id="v25"><sup><small>25</small></sup>  Po to Juozapas prisaikdino Izraelio vaikus: “Tikrai Dievas aplankys jus ir jūs išnešite iš čia mano kaulus”. </p>
<p id="v26"><sup><small>26</small></sup>  Juozapas mirė, sulaukęs šimto dešimties metų. Jie išbalzamavo jį ir paguldė į karstą Egipte. </p>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 50:7 <i>Seniūnų taryba</i>: <a href="/lt/The_Urantia_Book/70#p5_2">UK 70:5.2</a>. </li>
</ol>
</div>
