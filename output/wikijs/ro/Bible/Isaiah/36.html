<!--
title: Isaia - Capitol 36
description: 
published: true
date: 2022-8-28T15:50:57Z
tags: 
editor: ckeditor
dateCreated: 2022-8-28T15:50:57Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/ro/Bible/Isaiah/35">Isaia - Capitol 35</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/ro/Bible/Isaiah/Index">Index</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/ro/Bible/Isaiah/37">Isaia - Capitol 37</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  În anul al paisprezecelea al domniei lui Iezechia, Sanherib, regele Asiriei, a pornit cu război împotriva cetăților celor întărite ale lui Iuda și le-a cuprins. </p>
<p id="v2"><sup><small>2</small></sup>  Și regele Asiriei a trimis pe Rabșache cu mare oștire din Lachiș la Ierusalim către regele Iezechia. Rabșache a tăbărât lângă canalul de apă al iazului de sus, pe drumul către țarina nălbitorului. </p>
<p id="v3"><sup><small>3</small></sup>  Atunci a ieșit întru întâmpinarea lui Eliachim, feciorul lui Hilchia, căpetenia casei regelui, și Șebna scriitorul și Ioah cronicarul, feciorul lui Asaf. </p>
<p id="v4"><sup><small>4</small></sup>  Și Rabșache a zis către ei: "Spuneți lui Iezechia: Așa zice regele cel mare, regele Asiriei: De unde vine încrederea aceasta pe care te bizui? </p>
<p id="v5"><sup><small>5</small></sup>  Crezi tu că vorbele goale slujesc drept sfat și tărie în luptă? În cine ți-ai pus nădejdea, de te-ai răzvrătit împotriva mea? </p>
<p id="v6"><sup><small>6</small></sup>  Ah, știu! ți-ai pus nădejdea în Egipt; ai luat ca ocrotitor această trestie frântă, care sparge și intră în mâna oricui se sprijină de ea. Așa este Faraon pentru toți cei ce se încred în el! </p>
<p id="v7"><sup><small>7</small></sup>  Și dacă voi îmi ziceți: "În Domnul, Dumnezeul nostru, ne-am pus nădejdea noastră", oare nu este Acesta Dumnezeul pentru Care Iezechia a oprit închinarea pe dealurile înalte și altarele Lui le-a nimicit, zicând către Iuda și Ierusalim: "Voi vă veți închina numai înaintea acestui jertfelnic?" </p>
<p id="v8"><sup><small>8</small></sup>  Și acum fă acest legământ cu stăpânul meu, regele Asiriei, și eu îți voi da ție două mii de cai, numai să ai tot atâți călăreți care să-i încalece. </p>
<p id="v9"><sup><small>9</small></sup>  Cum ai putea tu să nu iei în seamă pe unul din cei mai mici slujitori ai stăpânului meu? Dar tu te duci în Egipt pentru cai și pentru călăreți. </p>
<p id="v10"><sup><small>10</small></sup>  Și crezi tu că fără voia Domnului m-am suit eu în această țară ca să o pustiesc? Domnul mi-a spus: "Suie-te în ținutul acesta și-l pustiește!" </p>
<p id="v11"><sup><small>11</small></sup>  Atunci Eliachim, Șebna și Ioah răspunseră lui Rabșache: "Grăiește robilor tăi în graiul arameian, că noi îl înțelegem, și nu ne grăi în limba iudaică în auzul poporului care este pe ziduri!" </p>
<p id="v12"><sup><small>12</small></sup>  Și a zis Rabșache: "Către stăpânul tău și către tine m-a trimis stăpânul meu ca să grăiesc cuvintele acestea? Oare nu către oamenii care stau pe ziduri și curând vor fi siliți  să își mănânce cu voi excrementele și să își bea urina?" </p>
<p id="v13"><sup><small>13</small></sup>  Și a stat Rabșache și a strigat cu glas mare în limba iudaică și a zis: "Ascultați cuvintele marelui rege, regele Asiriei! </p>
<p id="v14"><sup><small>14</small></sup>  Că iată ce vă spune regele: "Iezechia să nu vă înșele pe voi, căci el nu vă va putea scăpa; </p>
<p id="v15"><sup><small>15</small></sup>  Și Iezechia să nu vă facă să nădăjduiți în Domnul, zicând: "Domnul ne va izbăvi și nu va da cetatea aceasta în mâna regelui Asiriei!" </p>
<p id="v16"><sup><small>16</small></sup>  Nu ascultați pe Iezechia, că iată ce zice regele Asiriei: "Faceți pace cu mine și fiți supușii mei, și fiecare va mânca din via și din smochinul său și va bea apă din puțul său, </p>
<p id="v17"><sup><small>17</small></sup>  Până ce voi veni ca să vă duc într-o țară ca a voastră, țară de grâu și de must, de pâine și de vii. </p>
<p id="v18"><sup><small>18</small></sup>  Și Iezechia să nu înșele credința voastră, zicând: "Domnul ne va scăpa!" Oare dumnezeii neamurilor au scăpat fiecare țara lui din mâna regelui Asiriei? </p>
<p id="v19"><sup><small>19</small></sup>  Unde sunt dumnezeii Hamatului și Arpadului și ai Samariei? Au scăpat ei oare Samaria din mâinile mele? </p>
<p id="v20"><sup><small>20</small></sup>  Care din toți dumnezeii țărilor acestora au scăpat țara lor din mina mea, ca Domnul Dumnezeul vostru să elibereze Ierusalimul din mina mea?" </p>
<p id="v21"><sup><small>21</small></sup>  Și ei au tăcut și nimic nu i-au răspuns, pentru că era porunca regelui care spunea: "Să nu-i răspundeți!" </p>
<p id="v22"><sup><small>22</small></sup>  Atunci Eliachim, feciorul lui Hilchia, mai-marele peste casa regelui, și Șebna scriitorul și Ioah cronicarul, feciorul lui Asaf, au venit la Iezechia și, rupându-și hainele, i-au făcut cunoscut cuvintele lui Rabșache. </p>
