<!--
title: "2 Ljetopisa - Poglavlje 35"
description: 
published: true
date: 2025-11-18T12:59:53Z
tags: bible, bible—2 chronicles
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Chronicles/34">
          <span class="mdi mdi-arrow-left-drop-circle"></span><span class="pl-2">2 Ljetopisa - Poglavlje 34</span>
        </a>
        </td>
        <td>
        <a href="/hr/Bible/2_Chronicles/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Chronicles/36">
          <span class="pr-2">2 Ljetopisa - Poglavlje 36</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Potom je Jošija svetkovao Pashu Jahvi u Jeruzalemu: klalo  se pashalno jagnje četrnaestoga dana prvoga mjeseca. </p>
<p id="v2"><sup><small>2</small></sup>  Postavio je svećenike na njihove službe, osokolivši ih  na službu u Jahvinu Domu. </p>
<p id="v3"><sup><small>3</small></sup>  Zatim je rekao levitima koji su  poučavali sve Izraelce i bili posvećeni Jahvi: "Metnite sveti  Kovčeg u Dom koji je sagradio Davidov sin Salomon, izraelski  kralj; ne smijete ga više nositi na ramenima; sada služite Jahvi, svojem Bogu, i njegovu izraelskom narodu! </p>
<p id="v4"><sup><small>4</small></sup>  I pripravite se  po otačkim domovima, po redovima, kako je napisao izraelski kralj  David i propisao sin mu Salomon. </p>
<p id="v5"><sup><small>5</small></sup>  Stojte u Svetinji po redovima  otačkih domova svoje braće, običnoga puka, i po redu levitskoga  otačkog doma. </p>
<p id="v6"><sup><small>6</small></sup>  I tako koljite pashalno janje te se posvetite  i pripravite svoju braću da svetkuju kako je zapovjedio Jahve  preko Mojsija." </p>
<p id="v7"><sup><small>7</small></sup>  Jošija je darovao običnom puku od sitne stoke jaganjaca  i jarića, sve za Pashu, svima koji su se našli ondje, na broj  trideset tisuća, i tri tisuće goveda, sve to s kraljeva imanja. </p>
<p id="v8"><sup><small>8</small></sup>  Njegovi su knezovi dragovoljno darovali narodu, svećenicima  i levitima, i to: Hilkija, Zaharija i Jehiel, predstojnici u  Božjem Domu, dali su svećenicima za Pashu dvije tisuće i šest  stotina jaganjaca i jarića i tri stotine goveda. </p>
<p id="v9"><sup><small>9</small></sup>  A Konanija, Šemaja i Netanel, njegova braća Hašabja, Jehiel i Jozabad, levitski  knezovi, darovali su levitima za Pashu pet tisuća grla sitne  stoke i pet stotina goveda. </p>
<p id="v10"><sup><small>10</small></sup>  A kad je bila uređena služba, stali su svećenici na svoje mjesto i leviti u svojim redovima  po kraljevoj zapovijedi. </p>
<p id="v11"><sup><small>11</small></sup>  Klali su Pashu, a svećenici su škropili  krvlju, dok su leviti odirali kožu. </p>
<p id="v12"><sup><small>12</small></sup>  Onda su pripravili paljenice da ih dadu običnom puku  po redovima otačkih domova da ih prinese Jahvi, kako je napisano  u Mojsijevoj knjizi. Tako su učinili i s govedima. </p>
<p id="v13"><sup><small>13</small></sup>  Pekli  su Pashu na ognju po običaju, a ostale su posvećene stvari kuhali  u loncima, kotlovima i zdjelama i brzo ih raznosili svemu običnom  puku. </p>
<p id="v14"><sup><small>14</small></sup>  Poslije su pripravljali Pashu sebi i svećenicima, jer  su svećenici, Aronovi sinovi, bili zaposleni prinošenjem paljenica  i pretiline do noći; zato su leviti pripravljali sebi i svećenicima, Aronovim sinovima. </p>
<p id="v15"><sup><small>15</small></sup>  A pjevači, Asafovi sinovi, stajali su  na svojem mjestu, kako je bio zapovjedio David, Asaf, Heman i  kraljev vidjelac Jedutun. Vratari su stajali na svakim vratima;  oni se nisu micali od službe, nego su im njihova braća leviti  pripravljala sve. </p>
<p id="v16"><sup><small>16</small></sup>  Tako je bila uređena sva Jahvina služba onoga dana da  se proslavi Pasha i da se prinesu paljenice na Jahvinu žrtveniku  po zapovijedi kralja Jošije. </p>
<p id="v17"><sup><small>17</small></sup>  Tako su Izraelovi sinovi, koji  su se našli ondje, u to doba sedam dana slavili Pashu i Blagdan  beskvasnih kruhova. </p>
<p id="v18"><sup><small>18</small></sup>  Pasha kao ova u Izraelu nije se slavila  od vremena proroka Samuela niti je ijedan od izraelskih kraljeva  slavio Pashu kao što ju je slavio Jošija - sa svećenicima, levitima  i sa svim Judejcima i Izraelcima, koliko ih se god našlo, i s  Jeruzalemcima. </p>
<p id="v19"><sup><small>19</small></sup>  Ta se Pasha svetkovala osamnaeste godine Jošijina kraljevanja. </p>
<p id="v20"><sup><small>20</small></sup>  Poslije svega toga, kad je Jošija uredio Dom, došao je  egipatski kralj Neko da se bije kod Karkemiša na Eufratu, a Jošija  je izišao preda nj. <sup id="cite1"><a href="#fn1">[1]</a></sup></p>
<p id="v21"><sup><small>21</small></sup>  Kralj Neko poslao je Jošiji glasnike  i poručio: "Što ja imam s tobom, judejski kralju? Ne idem ja  danas na tebe, nego na dom s kojim sam u ratu, i Bog mi je zapovjedio  da se požurim. Okani se Boga koji je sa mnom da te ne upropastim!" </p>
<p id="v22"><sup><small>22</small></sup>  Ali Jošija nije odvratio lica od njega, nego se ojunačio  da se bije s njim; ne poslušavši Nekovih riječi iz Božjih usta, došao je da se bije na Megidskom polju. </p>
<p id="v23"><sup><small>23</small></sup>  Strijelci ustrijeliše kralja Jošiju, a on reče slugama:  "Izvedite me jer sam teško ranjen." </p>
<p id="v24"><sup><small>24</small></sup>  Sluge ga skinuše s bojnih  kola i metnuše u druga kola koja je imao, pa ga odvezoše u Jeruzalem;  ondje je umro i bio sahranjen u grobnici otaca. Sva Judeja s  Jeruzalemom plakala je za Jošijom. </p>
<p id="v25"><sup><small>25</small></sup>  I Jeremija je protužio  za Jošijom. I svi pjevači i pjevačice spominju u tužbalicama  Jošiju do danas; uveli su ih u običaj u Izraelu, i eno su zapisane  u Tužbalicama. </p>
<p id="v26"><sup><small>26</small></sup>  Ostala Jošijina djela i njegova pobožnost, vršeni onako  kako piše u Jahvinu Zakonu, </p>
<p id="v27"><sup><small>27</small></sup>  svi njegovi pothvati, od prvih  do posljednjih, zapisani su u Knjizi o izraelskim i judejskim  kraljevima. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Chronicles/34">
          <span class="mdi mdi-arrow-left-drop-circle"></span><span class="pl-2">2 Ljetopisa - Poglavlje 34</span>
        </a>
        </td>
        <td>
        <a href="/hr/Bible/2_Chronicles/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Chronicles/36">
          <span class="pr-2">2 Ljetopisa - Poglavlje 36</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 35:20-24 <i>Jošijina ludost</i>: <a href="/hr/The_Urantia_Book/97#p9_24">KU 97:9.24</a>.  <i>Jošija poražen</i>: <a href="/hr/The_Urantia_Book/126#p1_2">KU 126:1.2</a>. </li>
</ol>
</div>
