<!--
title: "2 Ljetopisa - Poglavlje 36"
description: 
published: true
date: 2025-11-18T12:59:53Z
tags: bible, bible—2 chronicles
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Chronicles/35">
          <span class="mdi mdi-arrow-left-drop-circle"></span><span class="pl-2">2 Ljetopisa - Poglavlje 35</span>
        </a>
        </td>
        <td>
        <a href="/hr/Bible/2_Chronicles/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Tada priprosti puk uze Jošijina sina Joahaza i zakralji ga  u Jeruzalemu namjesto njegova oca. </p>
<p id="v2"><sup><small>2</small></sup>  Dvadeset i tri godine bile  su Joahazu kad se zakraljio. Kraljevao je tri mjeseca u Jeruzalemu. </p>
<p id="v3"><sup><small>3</small></sup>  Svrgao ga je egipatski kralj u Jeruzalemu i udario na zemlju  danak od sto srebrnih talenata i jedan zlatni talenat. </p>
<p id="v4"><sup><small>4</small></sup>  Egipatski  kralj postavi za kralja nad Judejom i nad Jeruzalemom njegova  brata Elijakima, promijenivši mu ime na Jojakim; njegova je brata  Joahaza uzeo Neko i odveo u Egipat. </p>
<p id="v5"><sup><small>5</small></sup>  Dvadeset je i pet godina bilo Jojakimu kad se zakraljio.  Kraljevao je jedanaest godina u Jeruzalemu; činio je što je zlo  u očima Jahve, njegova Boga. </p>
<p id="v6"><sup><small>6</small></sup>  Na nj je zaratio babilonski kralj  Nabukodonozor i, svezavši ga u dvoje mjedene verige, odveo ga  u Babilon. </p>
<p id="v7"><sup><small>7</small></sup>  Dio posuđa iz Jahvina Doma odnio je Nabukodonozor  u Babilon i metnuo ga u svoj dvorac u Babilonu. </p>
<p id="v8"><sup><small>8</small></sup>  Ostala Jojakimova  djela i gnusobe koje je činio i što se na njemu našlo, sve je  zapisano u Knjizi o izraelskim i judejskim kraljevima. Na njegovo  se mjesto zakraljio sin mu Jojakin. </p>
<p id="v9"><sup><small>9</small></sup>  Osam je godina bilo Jojakinu kad se zakraljio, a kraljevao  je tri mjeseca i deset dana u Jeruzalemu; činio je što je zlo  u Jahvinim očima. </p>
<p id="v10"><sup><small>10</small></sup>  O godišnjoj je mijeni poslao kralj Nabukodonozor  te su ga odveli u Babilon s dragocjenostima iz Jahvina Doma,  a nad Judom i nad Jeruzalemom zakraljio je njegova rođaka Sidkiju. </p>
<p id="v11"><sup><small>11</small></sup>  Dvadeset je i jedna godina bila Sidkiji kad se zakraljio, a kraljevao je jedanaest godina u Jeruzalemu. </p>
<p id="v12"><sup><small>12</small></sup>  Činio je što  je zlo u očima Jahve, njegova Boga; nije se ponizio pred prorokom  Jeremijom, koji mu je govorio iz Jahvinih usta, </p>
<p id="v13"><sup><small>13</small></sup>  nego se još  i pobunio protiv kralja Nabukodonozora, koji ga bijaše zakleo  Bogom; ostao je tvrdoglav i uporan u srcu da se ne obrati Jahvi, Bogu Izraelovu. </p>
<p id="v14"><sup><small>14</small></sup>  Pa i svi su svećenički poglavari i narod gomilali nevjeru  na nevjeru slijedeći gnusna djela krivobožačkih naroda, oskvrnjujući  Dom Jahvin, posvećen u Jeruzalemu. </p>
<p id="v15"><sup><small>15</small></sup>  Jahve, Bog njihovih otaca, slao je k njima zarana svoje glasnike, slao ih svejednako, jer  mu bijaše žao svojega naroda i svojega Prebivališta. </p>
<p id="v16"><sup><small>16</small></sup>  Ali  su se oni rugali Božjim glasnicima, prezirući njegove riječi  i podsmjehujući se njegovim prorocima, dok se nije podigla Jahvina  jarost na njegov narod te više nije bilo lijeka. </p>
<p id="v17"><sup><small>17</small></sup>  Doveo je na njih kaldejskoga kralja, koji okrenu pod  mač njihove mladiće u domu njihova Svetišta, ne štedeći ni mladića  ni djevojke, ni starca ni nemoćna.Sve mu je predao u ruke. </p>
<p id="v18"><sup><small>18</small></sup>  Sve  posuđe Božjega Doma, veliko i malo, blago Jahvina Doma i kraljevo  blago, blago njegovih knezova, sve je odnio u Babilon. </p>
<p id="v19"><sup><small>19</small></sup>  Spalili  su Božji Dom, oborili jeruzalemski zid i sve su njegove dragocjenosti  uništili. </p>
<p id="v20"><sup><small>20</small></sup>  One što izbjegoše maču odvede Nabukodonozor u Babilon  u sužanjstvo. Postali su robovi njemu i njegovim sinovima, dokle  nije nastalo perzijsko kraljevstvo. </p>
<p id="v21"><sup><small>21</small></sup>  Da bi se ispunila riječ  koju Jahve reče na Jeremijina usta: "Dokle se zemlja ne oduži  svojim subotama, počivat će za sve vrijeme u pustoši dok se ne  ispuni sedamdeset godina." </p>
<p id="v22"><sup><small>22</small></sup>  Ali prve godine perzijskoga kralja Kira, da bi se ispunila  riječ Jahvina objavljena na Jeremijina usta, podiže Jahve duh  perzijskoga kralja Kira te on oglasi po svemu svojem kraljevstvu  usmeno i pismeno: </p>
<p id="v23"><sup><small>23</small></sup>  "Ovako veli perzijski kralj Kir: 'Sva zemaljska  kraljevstva dade mi Jahve, Bog nebeski. On mi naloži da mu sagradim  Dom u Jeruzalemu, u Judeji. Tko je god među vama od svega njegova  naroda, Bog njegov bio s njim, pa neka ide onamo!'" <sup id="cite1"><a href="#fn1">[1]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Chronicles/35">
          <span class="mdi mdi-arrow-left-drop-circle"></span><span class="pl-2">2 Ljetopisa - Poglavlje 35</span>
        </a>
        </td>
        <td>
        <a href="/hr/Bible/2_Chronicles/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 36:23 <i>Jedan Bog na nebu</i>: <a href="/hr/The_Urantia_Book/79#p1_9">KU 79:1.9</a>. </li>
</ol>
</div>
