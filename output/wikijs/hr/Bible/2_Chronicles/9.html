<!--
title: "2 Ljetopisa - Poglavlje 9"
description: 
published: true
date: 2025-11-18T12:59:53Z
tags: bible, bible—2 chronicles
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Chronicles/8">
          <span class="mdi mdi-arrow-left-drop-circle"></span><span class="pl-2">2 Ljetopisa - Poglavlje 8</span>
        </a>
        </td>
        <td>
        <a href="/hr/Bible/2_Chronicles/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Chronicles/10">
          <span class="pr-2">2 Ljetopisa - Poglavlje 10</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Uto kraljica od Sabe ču glas o Salomonu; hoteći iskušati Salomona  zagonetkama, dođe u Jeruzalem s mnogobrojnom pratnjom i s devama  koje su nosile miomirise, mnogo zlata i dragulja. Došavši k Salomonu, porazgovori se s njim o svemu što joj bijaše na srcu. </p>
<p id="v2"><sup><small>2</small></sup>  Salomon  joj odgovori na sva pitanja; nije bilo Salomonu sakriveno ništa  da joj ne bi umio objasniti. </p>
<p id="v3"><sup><small>3</small></sup>  Kad kraljica od Sabe vidje njegovu mudrost, dvor koji  bijaše sagradio, </p>
<p id="v4"><sup><small>4</small></sup>  jela na njegovu stolu, odaje njegove i dvorane, otmjenost njegove posluge i njihova odijela, i njegove peharnike  i njihova odijela, i njegove paljenice koje je prinosio u Jahvinu  domu, zastade joj dah. </p>
<p id="v5"><sup><small>5</small></sup>  Tada reče kralju: "Istina je bila što sam u svojoj zemlji čula o tebi i o tvojoj  mudrosti. </p>
<p id="v6"><sup><small>6</small></sup>  Ali nisam htjela vjerovati što se pripovijeda dokle  god nisam došla i vidjela na svoje oči; i doista, ni pola mi  nije bilo rečeno o tvojoj velikoj mudrosti; nadvisio si glas  koji sam slušala. </p>
<p id="v7"><sup><small>7</small></sup>  Blago tvojim ljudima i tvojim slugama koji  stoje pred tobom i slušaju tvoju mudrost! </p>
<p id="v8"><sup><small>8</small></sup>  Neka je blagoslovljen  Jahve, tvoj Bog, komu si tako omilio da te postavio na svoje  prijestolje da kraljuješ umjesto Jahve, svojega Boga, jer Bog  tvoj ljubi Izraela da bi ga održao dovijeka; i zato je postavio  tebe za kralja da činiš pravo i pravicu." </p>
<p id="v9"><sup><small>9</small></sup>  Dala je tada kralju sto i dvadeset zlatnih talenata i  mnogo miomirisa i dragulja. Nikad više nije bilo takvih miomirisa  kakve je kraljica od Sabe dala kralju Salomonu. </p>
<p id="v10"><sup><small>10</small></sup>  Hiramove  sluge, koje su sa Salomonovim slugama donosile zlata iz Ofira, dovezle su također sandalovine i dragulja. </p>
<p id="v11"><sup><small>11</small></sup>  Kralj je napravio i citre i harfe za pjevače: nikad se  prije nisu vidjele takve stvari u zemlji judejskoj. </p>
<p id="v12"><sup><small>12</small></sup>  Kralj Salomon dade kraljici od Sabe što je zaželjela  i zatražila, izuzev ono što je sama donijela kralju. Potom ona  krenu i sa slugama ode u svoju zemlju. </p>
<p id="v13"><sup><small>13</small></sup>  Zlato što je dolazilo Salomonu svake godine bilo je teško  šest stotina šezdeset i šest zlatnih talenata, </p>
<p id="v14"><sup><small>14</small></sup>  osim onoga  što je dolazilo od trgovaca i putujućih prodavača. I svi su arapski  kraljevi i zemaljski upravitelji Salomonu donosili zlato i srebro. </p>
<p id="v15"><sup><small>15</small></sup>  Kralj Salomon načini dvjesta štitova od kovanoga zlata; za  svaki je štit upotrijebio šest stotina šekela kovanoga zlata; </p>
<p id="v16"><sup><small>16</small></sup>  i načini trista štitića od kovanoga zlata; za svaki je štitić  utrošio trista zlatnih šekela. Kralj ih je pohranio u kuću zvanu  Libanonska šuma. </p>
<p id="v17"><sup><small>17</small></sup>  Kralj je napravio i veliko prijestolje od bjelokosti  i obložio ga čistim zlatom. </p>
<p id="v18"><sup><small>18</small></sup>  Prijestolje je imalo šest stepenica  i zlatno podnožje sastavljeno s prijestoljem, i ručice s obiju  strana prijestolja, a kraj ručica stajala dva lava. </p>
<p id="v19"><sup><small>19</small></sup>  Dvanaest  je lavova stajalo s obiju strana onih šest stepenica. Takvo što  nije bilo izrađeno ni u jednom kraljevstvu. </p>
<p id="v20"><sup><small>20</small></sup>  Sve posude iz kojih je pio kralj Salomon bijahu zlatne  i sve posuđe u kući zvanoj Libanonska šuma bijaše od suhoga zlata;  srebro se smatralo bezvrijednim u Salomonovo vrijeme. </p>
<p id="v21"><sup><small>21</small></sup>  Kraljeve  su lađe išle u Taršiš s Hiramovim slugama; svake treće godine  vraćale su se i dolazile taršiške lađe donoseći zlato i srebro, slonovu kost, majmune i paune. </p>
<p id="v22"><sup><small>22</small></sup>  Tako je kralj Salomon natkrilio sve zemaljske kraljeve  bogatstvom i mudrošću. </p>
<p id="v23"><sup><small>23</small></sup>  Svi su zemaljski kraljevi željeli  vidjeti Salomona i čuti mudrost koju mu je Bog ulio u srce. </p>
<p id="v24"><sup><small>24</small></sup>  Svatko  mu je donosio dar, srebrno i zlatno posuđe, haljine, oružje i  miomirise, konje i mazge, iz godine u godinu. </p>
<p id="v25"><sup><small>25</small></sup>  Salomon je imao četiri tisuće konjskih jasala i bojnih  kola i dvanaest tisuća konjanika, koje je rasporedio po gradovima  bojnih kola i kod kralja u Jeruzalemu. </p>
<p id="v26"><sup><small>26</small></sup>  Vladao je nad svim kraljevima od Rijeke do zemlje filistejske  i do egipatske međe. </p>
<p id="v27"><sup><small>27</small></sup>  Kralj je učinio da u Jeruzalemu bude  srebra kao kamenja, a cedrova kao divljih smokava što rastu u  Judejskoj nizini. </p>
<p id="v28"><sup><small>28</small></sup>  Salomon je uvozio konje iz Musrija i iz  svih zemalja. </p>
<p id="v29"><sup><small>29</small></sup>  Ostala djela Salomonova, od prvih do posljednjih, zapisana  su u povijesti proroka Natana, u proročkoj knjizi Šilonjanina  Ahije i u proročkoj besjedi vidioca Adona o Nebatovu sinu Jeroboamu. </p>
<p id="v30"><sup><small>30</small></sup>  Salomon je vladao u Jeruzalemu nad svim Izraelom četrdeset  godina. </p>
<p id="v31"><sup><small>31</small></sup>  Potom je počinuo kod otaca i sahranili su ga u gradu  oca mu Davida, a na njegovo se mjesto zakraljio sin mu Roboam. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Chronicles/8">
          <span class="mdi mdi-arrow-left-drop-circle"></span><span class="pl-2">2 Ljetopisa - Poglavlje 8</span>
        </a>
        </td>
        <td>
        <a href="/hr/Bible/2_Chronicles/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Chronicles/10">
          <span class="pr-2">2 Ljetopisa - Poglavlje 10</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
