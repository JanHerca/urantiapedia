<!--
title: "2 Ljetopisa - Poglavlje 34"
description: 
published: true
date: 2025-11-18T12:59:53Z
tags: bible, bible—2 chronicles
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Chronicles/33">
          <span class="mdi mdi-arrow-left-drop-circle"></span><span class="pl-2">2 Ljetopisa - Poglavlje 33</span>
        </a>
        </td>
        <td>
        <a href="/hr/Bible/2_Chronicles/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Chronicles/35">
          <span class="pr-2">2 Ljetopisa - Poglavlje 35</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Jošiji je bilo osam godina kad se zakraljio. Kraljevao je  trideset i jednu godinu u Jeruzalemu. </p>
<p id="v2"><sup><small>2</small></sup>  Činio je što je pravo  u Jahvinim očima. U svemu je hodio putovima oca Davida, ne skrećući  ni desno ni lijevo. </p>
<p id="v3"><sup><small>3</small></sup>  Osme godine kraljevanja, dok još bijaše dječak, počeo  je tražiti Boga oca Davida, a dvanaeste je godine stao čistiti  Judeju i Jeruzalem od uzvišica, ašera, od rezanih i livenih likova. </p>
<p id="v4"><sup><small>4</small></sup>  Pred njim su oborili žrtvenike Baalu, polomio je sunčane stupove  koji bijahu na njima; izlomio je i satro ašere i rezane i livene  likove, prosuo ih po grobovima onih što su im prinosili žrtve. </p>
<p id="v5"><sup><small>5</small></sup>  Svećeničke je kosti spalio na njihovim žrtvenicima i tako  očistio Judeju i Jeruzalem. </p>
<p id="v6"><sup><small>6</small></sup>  Isto je učinio i po gradovima  Manašeova, Efrajimova i Šimunova plemena, pa do Naftalijeva,  po njihovim opustošenim mjestima unaokolo. </p>
<p id="v7"><sup><small>7</small></sup>  Oborio je žrtvenike  i ašere, raskovao i satro rezane likove i isjekao sve sunčane  stupove po svoj zemlji izraelskoj, a onda se vratio u Jeruzalem. </p>
<p id="v8"><sup><small>8</small></sup>  Osamnaeste godine kraljevanja, očistivši zemlju i Dom, posla Asalijahina sina Šafana, gradskoga upravitelja Maaseju, Johazova sina Joaha, tajnika, da poprave Dom Jahve, njegova  Boga. </p>
<p id="v9"><sup><small>9</small></sup>  Oni su došli k velikom svećeniku Hilkiji i predali mu  novce donesene u Božji Dom, koje bijahu sabrali leviti, čuvari  hramskog praga, iz ruke Manašeovih i Efrajimovih sinova i od  svega Izraelova Ostatka, od svega Judina i Benjaminova plemena, od jeruzalemskih stanovnika. <sup id="cite2"><a href="#fn2">[2]</a></sup></p>
<p id="v10"><sup><small>10</small></sup>  Dali su to na ruku poslovođama, postavljenim nad Domom Jahvinim, a oni su izdavali poslenicima  koji su radili u Domu Jahvinu, popravljajući što je bilo trošno  i obnavljajući Hram. </p>
<p id="v11"><sup><small>11</small></sup>  Dali su drvodjeljama i graditeljima  da kupuju tesanac i drvo za grede i da se pobrvnaju kuće koje  bijahu porušili judejski kraljevi. </p>
<p id="v12"><sup><small>12</small></sup>  Ti su ljudi savjesno obavljali  posao; nad njima su bili postavljeni Jahat i Obadja, leviti od  Merarijevih sinova, i Zaharija i Mešulam od Kehatovih sinova  da upravljaju radom. Svi su leviti bili vični glazbalima. </p>
<p id="v13"><sup><small>13</small></sup>  Jedni  su bili nad bremenošama i nadstojnicima svih poslenika u svakoj  službi, a drugi su od levita bili pisari, nadzornici i vratari. <sup id="cite1"><a href="#fn1">[1]</a></sup></p>
<p id="v14"><sup><small>14</small></sup>  Kad su iznosili novce donesene u Jahvin Dom, našao je  svećenik Hilkija Knjigu Zakona Jahvina, danu preko Mojsija. </p>
<p id="v15"><sup><small>15</small></sup>  I, progovorivši, Hilkija reče tajniku Šafanu: "Našao sam Knjigu  Zakona u Domu Jahvinu." Hilkija dade knjigu Šafanu. </p>
<p id="v16"><sup><small>16</small></sup>  Šafan  odnese knjigu kralju i izvjesti ga: "Tvoje sluge rade sve što  im se povjerilo. </p>
<p id="v17"><sup><small>17</small></sup>  Izasuvši novce što su se našli u Domu Jahvinu, dadoše ih na ruku poslovođama i poslenicima." </p>
<p id="v18"><sup><small>18</small></sup>  Tada tajnik  Šafan javi kralju: "Svećenik Hilkija dade mi jednu knjigu." I  Šafan je poče čitati pred kraljem. </p>
<p id="v19"><sup><small>19</small></sup>  Čuvši riječi Zakona, kralj  razdrije haljine svoje. </p>
<p id="v20"><sup><small>20</small></sup>  I naredi Hilkiji, Šafanovu sinu Ahikamu, Mikinu sinu Abdonu, tajniku Šafanu i kraljevu sluzi Asaji: </p>
<p id="v21"><sup><small>21</small></sup>  "Idite  i upitajte Jahvu o meni i Ostatku Izraela i Judeje zbog ove knjige  što je nađena, jer je velika Jahvina jarost što se izlila na  nas zato što naši očevi nisu čuvali Jahvine riječi, nisu vršili  što je pisano u knjizi." </p>
<p id="v22"><sup><small>22</small></sup>  Hilkija s kraljevim ljudima ode proročici Huldi, ženi  Šaluma, Tokhatova sina, sina Hasre, čuvara odjeće; ona je živjela  u Jeruzalemu, u novom gradu. Kad joj to kazaše, </p>
<p id="v23"><sup><small>23</small></sup>  ona im reče:  "Ovako veli Jahve, Bog Izraelov: 'Kažite čovjeku koji vas je  poslao k meni: </p>
<p id="v24"><sup><small>24</small></sup>  Ovako veli Jahve: Evo, dovest ću nesreću na  ovaj grad i na njegove stanovnike, izvršit ću sve kletve napisane  u knjizi što je pročitaše pred judejskim kraljem. </p>
<p id="v25"><sup><small>25</small></sup>  Jer su  me ostavili i kadili tuđim bogovima da bi me ljutili svim djelima  ruku svojih, planut će jarost moja na to mjesto i neće se ugasiti. </p>
<p id="v26"><sup><small>26</small></sup>  A judejskome kralju, koji vas je poslao po Jahvin savjet, recite ovo: Ovako govori Jahve, Bog Izraelov: Riječi si čuo. </p>
<p id="v27"><sup><small>27</small></sup>  Ali kako ti je omekšalo srce i jer si se ponizio pred Bogom  čuvši što sam objavio tome gradu i njegovim stanovnicima, i ponizivši  se preda mnom, razdro si haljine i plakao, zato sam te uslišio  - riječ je Jahvina! </p>
<p id="v28"><sup><small>28</small></sup>  Evo, sjedinit ću te s ocima tvojim i  s mirom ćeš leći u grob da ne vidiš svu nesreću koju ću svaliti  na ovo mjesto i njegove stanovnike.'" Oni odnesoše taj odgovor  kralju. </p>
<p id="v29"><sup><small>29</small></sup>  Tada posla kralj da se saberu sve judejske i jeruzalemske  starješine. </p>
<p id="v30"><sup><small>30</small></sup>  Kralj se potom pope u Dom Jahvin, sa svim Judejcima, Jeruzalemcima, svećenicima, levitima i sa svim narodom, od najvećega  do najmanjeg. I pročita im sve riječi Knjige Saveza što je nađena  u Domu Jahvinu. </p>
<p id="v31"><sup><small>31</small></sup>  Kralj, stojeći na svome mjestu, obnovi pred  Jahvom Savez da će slijediti Jahvu, držati se njegovih zapovijedi, pouka i uredaba svim srcem i svom dušom da bi izvršio sve stavke  toga Saveza što su napisane u knjizi. </p>
<p id="v32"><sup><small>32</small></sup>  I sve koji su se našli  u Jeruzalemu i Benjaminovu plemenu pozva da pristupe; i Jeruzalemci  prionuše uza Savez Boga, Boga svojih otaca. </p>
<p id="v33"><sup><small>33</small></sup>  Tada Jošija ukloni  sve gnusobe iz svih izraelskih krajeva i učini te svi koji su  se našli u Izraelu počeše služiti Jahvi, svojem Bogu. Za svega  njegova života nisu odstupili od Jahve, Boga svojih otaca. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Chronicles/33">
          <span class="mdi mdi-arrow-left-drop-circle"></span><span class="pl-2">2 Ljetopisa - Poglavlje 33</span>
        </a>
        </td>
        <td>
        <a href="/hr/Bible/2_Chronicles/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Chronicles/35">
          <span class="pr-2">2 Ljetopisa - Poglavlje 35</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 34:13-19 <i>„Pronalaženje“ zakona</i>: <a href="/hr/The_Urantia_Book/74#p8_11">KU 74:8.11</a>. </li>
  <li id="fn2"><a href="#cite2">↑</a> 34:9 <i>Ostatak Izraela</i>: <a href="/hr/The_Urantia_Book/97#p9_21">KU 97:9.21</a>. </li>
</ol>
</div>
