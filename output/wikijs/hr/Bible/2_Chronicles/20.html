<!--
title: "2 Ljetopisa - Poglavlje 20"
description: 
published: true
date: 2025-11-18T12:59:53Z
tags: bible, bible—2 chronicles
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Chronicles/19">
          <span class="mdi mdi-arrow-left-drop-circle"></span><span class="pl-2">2 Ljetopisa - Poglavlje 19</span>
        </a>
        </td>
        <td>
        <a href="/hr/Bible/2_Chronicles/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Chronicles/21">
          <span class="pr-2">2 Ljetopisa - Poglavlje 21</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Poslije toga Moabovi i Amonovi sinovi, a s njima i neki od  Meunjana, zaratiše na Jošafata. </p>
<p id="v2"><sup><small>2</small></sup>  Ali Jošafat dobi ovu vijest:  "Dolazi na te veliko mnoštvo s one strane mora, iz Edoma; i eno  ga u Haseson Tamaru, to jest u En Gediju." </p>
<p id="v3"><sup><small>3</small></sup>  Jošafat se uplaši i stade tražiti Jahvu te oglasi post  po svoj Judeji. </p>
<p id="v4"><sup><small>4</small></sup>  Skupili se Judejci da traže Jahvu: dolazili  iz svih judejskih gradova da ga traže. </p>
<p id="v5"><sup><small>5</small></sup>  Tada Jošafat ustade  u judejskom zboru u Jeruzalemu, u Domu Jahvinu, pred novim predvorjem </p>
<p id="v6"><sup><small>6</small></sup>  i reče: "Jahve, Bože otaca naših, ti si Bog na nebu i vladaš nad  svim krivobožačkim kraljevstvima. U tvojoj je ruci takva sila  i jakost da se nitko ne može održati pred tobom. <sup id="cite1"><a href="#fn1">[1]</a></sup></p>
<p id="v7"><sup><small>7</small></sup>  Ti si, o  Bože naš, istjerao stanovnike ove zemlje pred svojim izraelskim  narodom i dao je zasvagda potomstvu svoga prijatelja Abrahama; <sup id="cite3"><a href="#fn3">[3]</a></sup></p>
<p id="v8"><sup><small>8</small></sup>  i nastanili su se u njoj i sagradili u njoj Svetište tvojem  Imenu govoreći: </p>
<p id="v9"><sup><small>9</small></sup>  'Kad navali na nas kakvo zlo, osvetni mač  ili kuga, ili glad, te kad stanemo pred ovim Domom i pred tobom, jer je tvoje Ime u ovom Domu, i zavapimo k tebi iz svoje nevolje, usliši nas i spasi.' </p>
<p id="v10"><sup><small>10</small></sup>  Sada, evo, Amonovi i Moabovi sinovi, i oni iz Seirske  gore, preko kojih nisi dao Izraelu da prođe kad je dolazio iz  zemlje egipatske, nego ih je obišao i nije ih zatro - </p>
<p id="v11"><sup><small>11</small></sup>  sada, dakle, oni nama uzvraćaju zlom, došavši da nas otjeraju s baštine  koju si nam ti dao. </p>
<p id="v12"><sup><small>12</small></sup>  O Bože naš, zar im nećeš suditi? Jer  u nas nema sile prema tome velikom mnoštvu koje dolazi na nas  niti mi znamo što da radimo, nego su nam oči uprte u te." </p>
<p id="v13"><sup><small>13</small></sup>  Svi su Judejci stajali pred Jahvom, s malom djecom, sa  ženama i sinovima. </p>
<p id="v14"><sup><small>14</small></sup>  Tada siđe Jahvin duh usred zbora na Jahaziela, sina Zaharije, sina Benaje, sina Jeiela, sina Matanijina - levita  od Asafovih sinova. </p>
<p id="v15"><sup><small>15</small></sup>  On reče: "Pozorno slušajte, svi Judejci, Jeruzalemci i ti, kralju Jošafate! Ovako vam govori Jahve: 'Ne  bojte se i ne plašite se toga velikog mnoštva, jer ovo nije vaš  rat, nego Božji. <sup id="cite2"><a href="#fn2">[2]</a></sup></p>
<p id="v16"><sup><small>16</small></sup>  Sutra siđite na njih; oni će se penjati  uz Hasiški uspon, a vi ćete ih sresti nakraj doline prema Jeruelskoj  pustinji. </p>
<p id="v17"><sup><small>17</small></sup>  Ne treba da se bijete; postavite se, stojte pa  gledajte kako će vam pomoći Jahve. Oj Judo i Jeruzaleme, ne bojte  se i ne plašite se; sutra iziđite pred njih, i Jahve će biti  s vama!'" </p>
<p id="v18"><sup><small>18</small></sup>  Tada Jošafat pade ničice na zemlju i svi Judejci i Jeruzalemci  padoše pred Jahvom da mu se poklone. </p>
<p id="v19"><sup><small>19</small></sup>  Potom leviti od Kehatovih  sinova i od Korahovih sinova ustadoše i počeše hvaliti na sav  glas Jahvu, Boga Izraelova. </p>
<p id="v20"><sup><small>20</small></sup>  Uranivši ujutro, krenuše prema pustinji Tekoi; kad su  izlazili, stade Jošafat i reče: "Čujte me, oj Judejci i Jeruzalemci, pouzdajte se u Jahvu svoga Boga i održat ćete se; pouzdajte  se u njegove proroke i budite sretni!" </p>
<p id="v21"><sup><small>21</small></sup>  Potom se posavjetova  s narodom i postavi Jahvine pjevače i hvalitelje koji će u svetom  ruhu ići pred naoružanim četama i pjevati: "Slavite Jahvu jer  je vječna ljubav njegova!" </p>
<p id="v22"><sup><small>22</small></sup>  Kad počeše klicati i pjevati pjesmu  pohvalnicu, Jahve podiže zasjedu na Amonce, Moapce i na one iz  Seirske gore koji su došli na Judu te biše razbijeni. </p>
<p id="v23"><sup><small>23</small></sup>  Jer  su Amonovi sinovi i Moapci ustali na one iz Seirske gore da ih  zatru i unište; a kad su svršili s onima iz Seira, stadoše udarati  jedan na drugoga te se poklaše. </p>
<p id="v24"><sup><small>24</small></sup>  Kad Judejci dođoše do stražare prema pustinji i obazreše  se na mnoštvo, a ono gle, mrtva tjelesa leže po zemlji; nitko  se nije spasio. </p>
<p id="v25"><sup><small>25</small></sup>  Tada dođe Jošafat s narodom da pokupi plijen  i nađoše ga mnogo: svakoga blaga, odjeće i dragocjenih predmeta;  naplijenili su toliko da više nisu mogli nositi; tri su dana  pljačkali plijen jer ga je bilo mnogo. </p>
<p id="v26"><sup><small>26</small></sup>  Četvrti se dan sakupiše  u Dolini blagoslova: ondje su hvalili Jahvu, pa se zato ono mjesto  prozvalo Emek Beraka, Dolina blagoslova, do danas. </p>
<p id="v27"><sup><small>27</small></sup>  Potom  se okrenuše svi Judejci i Jeruzalemci, s Jošafatom na čelu, da  se vrate u Jeruzalem u veselju, jer ih je Jahve razveselio nad  njihovim neprijateljima. </p>
<p id="v28"><sup><small>28</small></sup>  Došli su u Jeruzalem s harfama,  citrama i trubama u Dom Jahvin. </p>
<p id="v29"><sup><small>29</small></sup>  A strah Božji ušao je u sva  zemaljska kraljevstva kad su čula da je Jahve zavojštio na Izraelove  neprijatelje. </p>
<p id="v30"><sup><small>30</small></sup>  Tako je počinulo Jošafatovo kraljevstvo, jer  mu je Bog dao mir odasvud uokolo. </p>
<p id="v31"><sup><small>31</small></sup>  Jošafat je kraljevao nad Judejcima. Bilo mu je trideset  i pet godina kad se zakraljio; kraljevao je dvadeset i pet godina  u Jeruzalemu; mati mu se zvala Azuba, a bila je kći Šilhijeva. </p>
<p id="v32"><sup><small>32</small></sup>  Išao je putem oca Ase ne skrećući s njega nego čineći što  je pravo u Jahvinim očima. </p>
<p id="v33"><sup><small>33</small></sup>  Samo, uzvišice nisu bile uklonjene, jer narod još nije bio upravio svoje srce Bogu otaca. </p>
<p id="v34"><sup><small>34</small></sup>  Ostala  Jošafatova djela, od prvih do posljednjih, zapisana su u povijesti  Hananijeva sina Jehua i uvrštena su u Knjigu o izraelskim kraljevima. </p>
<p id="v35"><sup><small>35</small></sup>  Poslije toga udružio se judejski kralj Jošafat s izraelskim  kraljem Ahazjom, koji je bezbožno radio. </p>
<p id="v36"><sup><small>36</small></sup>  Udružio se s njim  zato da naprave lađe i da odu u Taršiš; napravili su lađe u Esjon  Geberu. </p>
<p id="v37"><sup><small>37</small></sup>  Dodavahuov sin Eliezer iz Mareše prorekao je protiv  Jošafata: "Budući da si se udružio s Ahazjom, Jahve će razoriti  tvoja djela." Lađe su se razbile i nisu mogle otploviti u Taršiš. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Chronicles/19">
          <span class="mdi mdi-arrow-left-drop-circle"></span><span class="pl-2">2 Ljetopisa - Poglavlje 19</span>
        </a>
        </td>
        <td>
        <a href="/hr/Bible/2_Chronicles/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Chronicles/21">
          <span class="pr-2">2 Ljetopisa - Poglavlje 21</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 20:6 <i>Jedan Bog na nebu</i>: <a href="/hr/The_Urantia_Book/79#p1_9">KU 79:1.9</a>. </li>
  <li id="fn2"><a href="#cite2">↑</a> 20:15 <i>Bog bitaka</i>: <a href="/hr/The_Urantia_Book/70#p1_15">KU 70:1.15</a>.  <i>Bog bitaka</i>: <a href="/hr/The_Urantia_Book/89#p6_3">KU 89:6.3</a>. </li>
  <li id="fn3"><a href="#cite3">↑</a> 20:7 <i>Prijateljstvo s Bogom</i>: <a href="/hr/The_Urantia_Book/1#p5_8">KU 1:5.8</a>. </li>
</ol>
</div>
