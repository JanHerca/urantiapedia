<!--
title: "2 Samuelova - Poglavlje 15"
description: 
published: true
date: 2025-11-18T12:59:53Z
tags: bible, bible—2 samuel
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Samuel/14">
          <span class="mdi mdi-arrow-left-drop-circle"></span><span class="pl-2">2 Samuelova - Poglavlje 14</span>
        </a>
        </td>
        <td>
        <a href="/hr/Bible/2_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Samuel/16">
          <span class="pr-2">2 Samuelova - Poglavlje 16</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Poslije toga nabavi Abšalom sebi kola i konje i pedeset ljudi  koji su trčali pred njim. </p>
<p id="v2"><sup><small>2</small></sup>  Abšalom je u rano jutro stajao kraj  puta koji vodi do gradskih vrata; i tko god je imao kakvu parnicu  te išao kralju na sud, Abšalom bi ga dozvao k sebi i pitao: "Iz  kojega si grada?" A kad bi ovaj odgovorio: "Tvoj je sluga iz  toga i toga Izraelova plemena", <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  tada bi mu Abšalom rekao:  "Vidiš, tvoja je stvar dobra i pravedna, ali nećeš naći nikoga  koji bi te saslušao kod kralja." </p>
<p id="v4"><sup><small>4</small></sup>  Abšalom bi nastavljao: "Ah, kad bi mene postavili za suca u zemlji! Svaki bi koji ima kakvu  parnicu ili sud dolazio k meni i ja bih mu pribavio pravo!" </p>
<p id="v5"><sup><small>5</small></sup>  A  kad bi mu se tko približio da mu se pokloni, on bi pružio ruku, privukao ga k sebi i poljubio. </p>
<p id="v6"><sup><small>6</small></sup>  Tako je činio Abšalom svim  Izraelcima koji su dolazili na sud kralju. Time je Abšalom predobivao  srca Izraelaca za sebe. </p>
<p id="v7"><sup><small>7</small></sup>  Kad su prošle četiri godine, Abšalom reče kralju: "Dopusti  da odem u Hebron i da izvršim zavjet kojim sam se zavjetovao  Jahvi. </p>
<p id="v8"><sup><small>8</small></sup>  Jer kad bijah u Gešuru u Aramu, tvoj se sluga zavjetovao  ovako: 'Ako me Jahve dovede natrag u Jeruzalem, iskazat ću čast  Jahvi u Hebronu.'" </p>
<p id="v9"><sup><small>9</small></sup>  A kralj mu odgovori: "Idi u miru!" I on  krenu na put i ode u Hebron. </p>
<p id="v10"><sup><small>10</small></sup>  Abšalom razasla tajne glasnike po svim Izraelovim plemenima  i poruči im: "Kad čujete zvuk roga, tada recite: Abšalom je postao  kralj u Hebronu." </p>
<p id="v11"><sup><small>11</small></sup>  A ode s Abšalomom dvije stotine ljudi iz  Jeruzalema; bijahu to uzvanici koji su bezazleno pošli ne znajući  što se sprema. </p>
<p id="v12"><sup><small>12</small></sup>  Abšalom posla i po Gilonjanina Ahitofela,  Davidova savjetnika, iz njegova grada Gilona, da pribiva prinošenju  žrtava. Urota je bila jaka, a mnoštvo Abšalomovih pristaša sve  je više raslo. </p>
<p id="v13"><sup><small>13</small></sup>  Tada stiže Davidu glasnik te mu javi: "Srce Izraelaca  priklonilo se Abšalomu." </p>
<p id="v14"><sup><small>14</small></sup>  Tada David reče svim svojim dvoranima  koji bijahu s njim u Jeruzalemu: "Ustanite! Bježimo! Inače nećemo  uteći od Abšaloma. Pohitite brzo, da on ne bude brži i ne stigne  nas, da ne obori na nas zlo i ne pobije grada oštricom mača!" </p>
<p id="v15"><sup><small>15</small></sup>  A kraljevi dvorani odgovoriše kralju: "Što god odluči naš  gospodar kralj, evo tvojih slugu!" </p>
<p id="v16"><sup><small>16</small></sup>  I kralj iziđe pješice  sa svim svojim dvorom; ipak ostavi kralj deset inoča da čuvaju  palaču. </p>
<p id="v17"><sup><small>17</small></sup>  I kralj ode pješice sa svim narodom i zaustavi se  kod posljednje kuće. </p>
<p id="v18"><sup><small>18</small></sup>  Svi njegovi dvorani stajahu uza nj.  Tada svi Kerećani, svi Pelećani, Itaj i svi Gićani koji bijahu  došli s njim iz Gata, šest stotina ljudi, prođoše pred kraljem. </p>
<p id="v19"><sup><small>19</small></sup>  Kralj upita Itaja Gićanina: "Zašto i ti ideš s nama?  Vrati se i ostani kod kralja! Ti si stranac, prognan iz svoje  zemlje. </p>
<p id="v20"><sup><small>20</small></sup>  Jučer si došao, a danas da te vodim da se potucaš  s nama kad ja idem kamo me sreća nanese. Vrati se i odvedi svoju  braću natrag sa sobom, a Jahve neka ti iskaže ljubav i vjernost!" </p>
<p id="v21"><sup><small>21</small></sup>  Ali Itaj odgovori kralju ovako: "Živoga mi Jahve i tako  mi živ bio moj gospodar kralj: gdje god bude moj gospodar kralj, bilo na smrt ili na život, ondje će biti i tvoj sluga!" </p>
<p id="v22"><sup><small>22</small></sup>  Tada David reče Itaju: "Hajde, prođi!" I Itaj iz Gata  prođe sa svim svojim ljudima i sa svom svojom pratnjom. </p>
<p id="v23"><sup><small>23</small></sup>  Svi plakahu iza glasa. Kralj je stajao na potoku Kidronu  i sav je narod prolazio pred njim prema pustinji. </p>
<p id="v24"><sup><small>24</small></sup>  Bijaše ondje i Sadok i s njim svi leviti koji su nosili  Kovčeg Božji. I oni spustiše Kovčeg Božji kraj Ebjatara dok sav  narod nije izišao iz grada. </p>
<p id="v25"><sup><small>25</small></sup>  Tada kralj reče Sadoku: "Odnesi  Kovčeg Božji natrag u grad. Ako nađem  milost u Jahve, on će  me dovesti natrag i dopustiti mi da opet vidim njega i njegovo  prebivalište. </p>
<p id="v26"><sup><small>26</small></sup>  A ako rekne ovako: 'Nisi mi po volji!' - onda  evo me, neka čini sa mnom što je dobro u njegovim očima!" </p>
<p id="v27"><sup><small>27</small></sup>  Još  kralj reče svećeniku Sadoku: "Hajde, ti i Ebjatar vratite se  u miru u grad, i vaša dva sina s vama, tvoj sin Ahimaas i Ebjatarov  sin Jonatan. <sup id="cite2"><a href="#fn2">[2]</a></sup></p>
<p id="v28"><sup><small>28</small></sup>  Evo, ja ću se zadržati na ravnicama pustinje  dok ne dođe od vas glas da me obavijesti." </p>
<p id="v29"><sup><small>29</small></sup>  Nato Sadok i Ebjatar odnesoše Kovčeg Božji natrag u Jeruzalem  i ostadoše ondje. </p>
<p id="v30"><sup><small>30</small></sup>  David se uspinjao na Maslinsku goru, sve plačući, pokrivene  glave i bos, i sav narod koji ga je pratio iđaše pokrivene glave  i plačući. </p>
<p id="v31"><sup><small>31</small></sup>  Tada javiše Davidu da je i Ahitofel među urotnicima  s Abšalomom. A David zavapi: "Obezumi Ahitofelove savjete, Jahve!" </p>
<p id="v32"><sup><small>32</small></sup>  Kad je David došao na vrh gore, ondje gdje se klanja  Bogu, dođe mu u susret Hušaj Arčanin, prijatelj Davidov, razdrte  haljine i glave posute prahom. </p>
<p id="v33"><sup><small>33</small></sup>  David mu reče: "Ako pođeš  sa mnom, bit ćeš mi na teret. </p>
<p id="v34"><sup><small>34</small></sup>  Ali ako se vratiš u grad i  kažeš Abšalomu: 'Bit ću tvoj sluga, gospodaru kralju; prije sam  služio tvome ocu, a sada ću služiti tebi', moći ćeš tada okretati  Ahitofelove savjete u moju korist. </p>
<p id="v35"><sup><small>35</small></sup>  S tobom će biti i svećenici  Sadok i Ebjatar. Sve što čuješ iz palače, javi svećenicima Sadoku  i Ebjataru. </p>
<p id="v36"><sup><small>36</small></sup>  S njima su ondje i dva njihova sina, Ahimaas  Sadokov i Jonatan Ebjatarov: po njima mi javljajte sve što čujete." </p>
<p id="v37"><sup><small>37</small></sup>  Tako se Hušaj, prijatelj Davidov, vrati u grad upravo  u času kad je Abšalom ulazio u Jeruzalem. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Samuel/14">
          <span class="mdi mdi-arrow-left-drop-circle"></span><span class="pl-2">2 Samuelova - Poglavlje 14</span>
        </a>
        </td>
        <td>
        <a href="/hr/Bible/2_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Samuel/16">
          <span class="pr-2">2 Samuelova - Poglavlje 16</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 15:2-6 <i>Absalomov izazov za prijestolje</i>: <a href="/hr/The_Urantia_Book/97#p9_15">KU 97:9.15</a>. </li>
  <li id="fn2"><a href="#cite2">↑</a> 15:27 <i>Vidovnjaci</i>: <a href="/hr/The_Urantia_Book/90#p1_1">KU 90:1.1</a>. </li>
</ol>
</div>
