<!--
title: "2 Samuelova - Poglavlje 20"
description: 
published: true
date: 2025-11-18T12:59:53Z
tags: bible, bible—2 samuel
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Samuel/19">
          <span class="mdi mdi-arrow-left-drop-circle"></span><span class="pl-2">2 Samuelova - Poglavlje 19</span>
        </a>
        </td>
        <td>
        <a href="/hr/Bible/2_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Samuel/21">
          <span class="pr-2">2 Samuelova - Poglavlje 21</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Ondje se slučajno našao opak čovjek po imenu Šeba, Bikrijev  sin, Benjaminovac. On zatrubi u rog i viknu: "Mi nemamo udjela na Davidu ni baštine na Jišajevu sinu! Svaki svome šatoru, Izraele!" </p>
<p id="v2"><sup><small>2</small></sup>  Tako svi Izraelci ostaviše Davida i pođoše za Bikrijevim  sinom Šebom; a Judejci prionuše uza svoga kralja i otpratiše  ga od Jordana do Jeruzalema. </p>
<p id="v3"><sup><small>3</small></sup>  Kad se David vratio u svoju palaču u Jeruzalem, uze deset  inoča koje je bio ostavio da čuvaju palaču i stavi ih da budu  čuvane. Brinuo im se za uzdržavanje, ali nije više išao k njima.  Tako su one živjele zatvorene do svoje smrti, kao udovice živoga  muža. </p>
<p id="v4"><sup><small>4</small></sup>  Potom kralj zapovjedi Amasi: "Sazovi mi Judejce do tri  dana, a i ti da budeš ovdje!" </p>
<p id="v5"><sup><small>5</small></sup>  Amasa ode da sazove Judejce, ali se zadrža preko vremena koje mu bijaše odredio kralj. </p>
<p id="v6"><sup><small>6</small></sup>  Tada  David reče Abišaju: "Sad će nam Bikrijev sin Šeba biti opasniji  nego Abšalom. Zato uzmi ljude svoga gospodara i pođi za njim  u potjeru da se ne domogne tvrdih gradova i ne izmakne nam iz  očiju!" </p>
<p id="v7"><sup><small>7</small></sup>  Za Abišajem krenu na put Joab, Kerećani, Pelećani  i svi junaci; oni iziđu iz Jeruzalema u potjeru za Bikrijevim  sinom Šebom. </p>
<p id="v8"><sup><small>8</small></sup>  Kad su bili kod velikoga kamena što je kod Gibeona, dođe Amasa prema njima. Joab imaše na sebi ratnu haljinu, a  preko nje imaše pripasan mač uz bedro, u koricama; ali mu se  mač iskliznu i pade. </p>
<p id="v9"><sup><small>9</small></sup>  Joab pozdravi Amasu: "Jesi li mi dobro, brate?" I desnom rukom uhvati za bradu Amasu da ga poljubi. </p>
<p id="v10"><sup><small>10</small></sup>  Amasa se nije obazirao na mač koji bijaše Joabu u ruci, i  on ga udari njim u trbuh i prosu mu utrobu na zemlju. Nije morao  ponoviti udarac i Amasa umrije. Joab sa svojim bratom Abišajem  nastavi potjeru za Bikrijevim sinom Šebom. </p>
<p id="v11"><sup><small>11</small></sup>  Jedan od Joabovih momaka osta na straži kod Amase i tu  je vikao: "Kome je mio Joab i tko je za Davida neka slijedi Joaba!" </p>
<p id="v12"><sup><small>12</small></sup>  A Amasa ležao u krvi nasred puta. Videći onaj čovjek gdje  se ustavlja sav narod, odvuče Amasu s puta u polje i baci preko  njega kabanicu jer je vidio gdje se zaustavlja svatko tko naiđe  blizu njega. </p>
<p id="v13"><sup><small>13</small></sup>  Kad je Amasa bio uklonjen s puta, svi ljudi  pođoše za Joabom da gone Bikrijeva sina Šebu. </p>
<p id="v14"><sup><small>14</small></sup>  Šeba je prošao kroza sva izraelska plemena sve do Abel  Bet Maake i svi Bikrani s njim. Skupiše se oni i pođoše za njim. </p>
<p id="v15"><sup><small>15</small></sup>  Joab dođe i opsjede ga u Abel Bet Maaki. Dade nasuti nasip  oko grada. Sva vojska koja bijaše s Joabom navali potkopavati  zid da ga obori. </p>
<p id="v16"><sup><small>16</small></sup>  Tada se jedna mudra žena uspe na zid i povika  iz grada: "Čujte! Čujte! Recite Joabu: 'Priđi ovamo, da govorim  s tobom!'" </p>
<p id="v17"><sup><small>17</small></sup>  Kad je prišao, upita žena: "Jesi li ti Joab?"  On odgovori: "Jesam." A ona će: "Poslušaj riječ sluškinje svoje!"  On odgovori: "Slušam." </p>
<p id="v18"><sup><small>18</small></sup>  Žena nastavi: "Nekoć se govorilo ovako:  'Treba pitati u Abelu i u Danu </p>
<p id="v19"><sup><small>19</small></sup>  je li svršeno s onim što su  utvrdili vjernici u Izraelu.' Ti bi htio uništiti jedan grad, i to jedan od matičnih gradova u Izraelu. Zašto zatireš baštinu  Jahvinu?" </p>
<p id="v20"><sup><small>20</small></sup>  Joab odgovori ovako: "Daleko, daleko bilo to od mene!  Ne želim ni zatirati ni razarati. </p>
<p id="v21"><sup><small>21</small></sup>  Ne radi se o tome, nego  je jedan čovjek iz Efrajimove gore, po imenu Šeba, Bikrijev sin, podigao ruku na kralja, na Davida. Predajte samo njega, pa ću  otići od grada!" Žena odgovori Joabu: "Dobro. Odmah će ti njegovu  glavu baciti preko zida!" </p>
<p id="v22"><sup><small>22</small></sup>  Žena se vrati u grad i progovori  svemu narodu kako joj je govorila njezina mudrost. I odsjekoše  glavu Bikrijevu sinu Šebi i baciše je Joabu. A on zapovjedi da  zatrube u rog te se raziđoše od grada, svaki u svoj kraj. A Joab  se vrati kralju u Jeruzalem. </p>
<p id="v23"><sup><small>23</small></sup>  Joab je bio zapovjednik nad svom vojskom. Jojadin sin  Benaja bio je zapovjednik nad Kerećanima i Pelećanima. </p>
<p id="v24"><sup><small>24</small></sup>  Adoram  je bio nadglednik nad radovima. Ahiludov sin Jošafat bio je pečatnik. </p>
<p id="v25"><sup><small>25</small></sup>  Seraja je bio državni pisar. Sadok i Ebjatar bijahu svećenici. </p>
<p id="v26"><sup><small>26</small></sup>  Uz to je Jairanin Ira bio zamjenik Davidov. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Samuel/19">
          <span class="mdi mdi-arrow-left-drop-circle"></span><span class="pl-2">2 Samuelova - Poglavlje 19</span>
        </a>
        </td>
        <td>
        <a href="/hr/Bible/2_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Samuel/21">
          <span class="pr-2">2 Samuelova - Poglavlje 21</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
