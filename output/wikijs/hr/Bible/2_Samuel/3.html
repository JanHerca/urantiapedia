<!--
title: "2 Samuelova - Poglavlje 3"
description: 
published: true
date: 2025-11-18T12:59:53Z
tags: bible, bible—2 samuel
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Samuel/2">
          <span class="mdi mdi-arrow-left-drop-circle"></span><span class="pl-2">2 Samuelova - Poglavlje 2</span>
        </a>
        </td>
        <td>
        <a href="/hr/Bible/2_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Samuel/4">
          <span class="pr-2">2 Samuelova - Poglavlje 4</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Rat između Šaulove kuće i Davidove kuće potrajao je još dugo  vremena, ali je David sve više jačao, a Šaulova kuća postajala  sve slabija. </p>
<p id="v2"><sup><small>2</small></sup>  Davidu se rodiše sinovi u Hebronu. Prvenac mu je bio Amnon, od Ahinoame Jizreelke; </p>
<p id="v3"><sup><small>3</small></sup>  drugi mu je bio Kileab, od Abigajile, žene Nabalove iz Karmela; treći Abšalom, sin Maake, kćeri gešurskoga  kralja Tolmaja; <sup id="cite1"><a href="#fn1">[1]</a></sup></p>
<p id="v4"><sup><small>4</small></sup>  četvrti Adonija, sin Hagitin; peti Šefatja, sim Abitalin; </p>
<p id="v5"><sup><small>5</small></sup>  šesti Jitream, od Egle, Davidove žene. Ti se  Davidu rodiše u Hebronu. </p>
<p id="v6"><sup><small>6</small></sup>  Dok je trajao rat između Šaulove kuće i Davidove kuće, Abner je malo-pomalo prisvajao svu vlast u Šaulovoj kući. </p>
<p id="v7"><sup><small>7</small></sup>  A  u kući bijaše Šaulova inoča po imenu Rispa, kći Ajina: nju Abner  uze sebi. A Išbaal upita Abnera: "Zašto si se približio inoči  moga oca?" </p>
<p id="v8"><sup><small>8</small></sup>  Na te Išbaalove riječi Abner se razgnjevi i reče:  "Zar sam ja pasja glava u Judi? Do danas sam samo dobro činio  domu tvoga oca Šaula, njegovoj braći i njegovim prijateljima;  nisam dopustio da padneš u Davidove ruke, a ti me danas prekoravaš  zbog obične žene! </p>
<p id="v9"><sup><small>9</small></sup>  Neka Abneru Bog učini ovo zlo i neka mu  doda drugo ako ne izvršim kako se Jahve zakleo Davidu: </p>
<p id="v10"><sup><small>10</small></sup>  da  će oduzeti kraljevstvo Šaulovoj kući i da će utvrditi Davidov  prijesto nad Izraelom i nad Judom od Dana pa do Beer Šebe!" </p>
<p id="v11"><sup><small>11</small></sup>  Išbaal se ne usudi odgovoriti ni riječi Abneru jer ga  se bojaše. </p>
<p id="v12"><sup><small>12</small></sup>  Nato Abner posla glasnike k Davidu i poruči mu: "Čija  je zemlja?" Htio je reći: "Učini savez sa mnom i moja će ti ruka  pomoći da okupiš oko sebe svega Izraela." </p>
<p id="v13"><sup><small>13</small></sup>  David odgovori  Abneru: "Dobro! Učinit ću savez s tobom! Ali samo jedno tražim  od tebe: ne smiješ mi doći na oči ako ne dovedeš sa sobom Mikalu, Šaulovu kćer, kad dođeš da vidiš moje lice." </p>
<p id="v14"><sup><small>14</small></sup>  Ujedno posla  David glasnike i k Išbaalu, Šaulovu sinu, s porukom: "Vrati mi  moju ženu Mikalu, koju sam stekao stotinom filistejskih obrezaka." </p>
<p id="v15"><sup><small>15</small></sup>  Išbaal posla po nju i uze je od njezina muža Paltiela, Lajiševa  sina. </p>
<p id="v16"><sup><small>16</small></sup>  A njezin muž pođe s njom i pratio ju je plačući sve  do Bahurima. Tada mu Abner reče: "Hajde, vrati se sada kući!"  I on se vrati. </p>
<p id="v17"><sup><small>17</small></sup>  Abner je već bio razgovarao s Izraelovim starješinama  i rekao im: "Već odavna želite Davida za svoga kralja. </p>
<p id="v18"><sup><small>18</small></sup>  Učinite  to sada, jer je Jahve rekao o Davidu ovo: 'Rukom svoga sluge  Davida izbavit ću svoj narod Izraela iz ruke filistejske i iz  ruku svih njegovih neprijatelja.'" </p>
<p id="v19"><sup><small>19</small></sup>  Tako je Abner govorio  i Benjaminovim sinovima, a onda je otišao u Hebron da javi Davidu  sve što se svidjelo Izraelu i domu Benjaminovu. </p>
<p id="v20"><sup><small>20</small></sup>  Kad je Abner došao k Davidu u Hebron, i s njim dvadeset  ljudi, David priredi gozbu Abneru i ljudima koji bijahu s njim. </p>
<p id="v21"><sup><small>21</small></sup>  Tada Abner reče Davidu: "Hajdemo! Ja ću skupiti svega Izraela  oko gospodara moga kralja: oni će sklopiti s tobom savez i ti  ćeš kraljevati nad svim što budeš želio." David otpusti Abnera, koji ode u miru. </p>
<p id="v22"><sup><small>22</small></sup>  I gle, Davidovi se ljudi s Joabom upravo vraćali sa četovanja, noseći sa sobom bogat plijen, a Abner nije više bio kod Davida  u Hebronu, jer ga David bijaše otpustio te je on otišao u miru. </p>
<p id="v23"><sup><small>23</small></sup>  Kad stiže Joab i sva vojska što je išla s njim, javiše Joabu  da je Abner, Nerov sin, bio došao kralju i da ga je kralj otpustio  da ode u miru. </p>
<p id="v24"><sup><small>24</small></sup>  Tada Joab dođe kralju i reče mu: "Što si učinio?  Abner je došao k tebi, zašto si ga otpustio da ode u miru? </p>
<p id="v25"><sup><small>25</small></sup>  Zar  ne znaš Abnera, Nerova sina? Došao je da te prevari, da dozna  tvoje korake, da dozna sve što činiš!" </p>
<p id="v26"><sup><small>26</small></sup>  Potom izađe Joab od Davida i posla glasnike za Abnerom, koji ga vratiše, od studenca Sire, a David nije znao ništa o  tome. </p>
<p id="v27"><sup><small>27</small></sup>  Kad se Abner vratio u Hebron, odvede ga Joab u stranu  iza vrata, kao da želi s njim nesmetano govoriti, i ondje ga  smrtno rani u slabine da se osveti za krv svoga brata Asahela. </p>
<p id="v28"><sup><small>28</small></sup>  Kad je David to poslije čuo, reče: "Ja i moje kraljevstvo  nevini smo pred Jahvom dovijeka za krv Abnera, sina Nerova. </p>
<p id="v29"><sup><small>29</small></sup>  Neka  padne na Joabovu glavu i na sav njegov očinski dom! Nikad ne  ponestalo u Joabovu domu ljudi bolesnih od gnojenja ili od gube, ljudi koji se laćaju vretena ili padaju od mača, ljudi koji  nemaju kruha!" - </p>
<p id="v30"><sup><small>30</small></sup>  Joab i njegov brat Abišaj ubili su Abnera  jer je on pogubio njihova brata Asahela u boju kod Gibeona. - </p>
<p id="v31"><sup><small>31</small></sup>  Nato David reče Joabu i svoj vojsci koja je bila s njim:  "Razderite svoje haljine, obucite kostrijet i naričite za Abnerom!"  I kralj David pođe za nosilima. </p>
<p id="v32"><sup><small>32</small></sup>  Kad su ukopali Abnera u Hebronu, udari kralj u glasan plač na grobu Abnerovu, a plakao je i sav  narod. </p>
<p id="v33"><sup><small>33</small></sup>  Tada kralj ispjeva ovu tužaljku za Abnerom: "Zar morade umrijeti Abner kako umire luda? </p>
<p id="v34"><sup><small>34</small></sup>  Ruke tvoje ne bijahu vezane, noge tvoje ne bijahu okovane. Pao si kao što se pada od zlikovaca!" Tada sav narod još ljuće zaplaka za njim. </p>
<p id="v35"><sup><small>35</small></sup>  Nato pristupi sav narod nutkajući Davida da jede dok  je još dana, ali se David zakle ovako: "Neka mi Bog učini ovo  zlo i neka mi doda drugo zlo ako okusim kruha ili što drugo prije  zalaska sunca!" </p>
<p id="v36"><sup><small>36</small></sup>  Sav je narod to čuo, i bilo mu je po volji, kao što je narod i sve drugo odobravao što god je kralj činio. </p>
<p id="v37"><sup><small>37</small></sup>  Toga dana sav narod i sav Izrael spozna da kralj nije kriv  u umorstvu Abnera, sina Nerova. </p>
<p id="v38"><sup><small>38</small></sup>  Nato kralj reče svojim dvoranima: "Ne znate li da je  danas pao knez i velik čovjek u Izraelu? </p>
<p id="v39"><sup><small>39</small></sup>  Ali ja sam sada  još slab, iako sam pomazani kralj, a ovi ljudi, Sarvijini sinovi, jači su od mene. Neka Jahve plati zločincu po njegovoj zloći!" </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Samuel/2">
          <span class="mdi mdi-arrow-left-drop-circle"></span><span class="pl-2">2 Samuelova - Poglavlje 2</span>
        </a>
        </td>
        <td>
        <a href="/hr/Bible/2_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Samuel/4">
          <span class="pr-2">2 Samuelova - Poglavlje 4</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 3:3 <i>David se ženi s Maakom</i>: <a href="/hr/The_Urantia_Book/97#p9_10">KU 97:9.10</a>. </li>
</ol>
</div>
