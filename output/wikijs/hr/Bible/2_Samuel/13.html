<!--
title: "2 Samuelova - Poglavlje 13"
description: 
published: true
date: 2025-11-18T12:59:53Z
tags: bible, bible—2 samuel
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Samuel/12">
          <span class="mdi mdi-arrow-left-drop-circle"></span><span class="pl-2">2 Samuelova - Poglavlje 12</span>
        </a>
        </td>
        <td>
        <a href="/hr/Bible/2_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Samuel/14">
          <span class="pr-2">2 Samuelova - Poglavlje 14</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  A potom se dogodi ovo: Davidov sin Abšalom imao je lijepu  sestru po imenu Tamaru i u nju se zaljubio Davidov sin Amnon. </p>
<p id="v2"><sup><small>2</small></sup>  Amnon se toliko mučio da se gotovo razbolio radi svoje sestre  Tamare: jer ona bijaše djevica, pa Amnon nije vidio mogućnosti  da joj učini bilo što. </p>
<p id="v3"><sup><small>3</small></sup>  Ali imaše Amnon prijatelja po imenu  Jonadaba, sina Davidova brata Šimeja; a Jonadab bijaše vrlo domišljat. </p>
<p id="v4"><sup><small>4</small></sup>  I upita on Amnona: "Odakle to, kraljev sine, da si svako jutro  mlitav? Ne bi li mi kazao?" A Amnon mu odgovori: "Zaljubljen  sam u Tamaru, sestru svoga brata Abšaloma." </p>
<p id="v5"><sup><small>5</small></sup>  A Jonadab mu reče:  "Lezi u postelju i pričini se bolestan, pa kad dođe tvoj otac  da te pohodi, ti mu reci: 'Dopusti da dođe moja sestra Tamara  da mi dade jesti; ako ona pred mojim očima zgotovi jelo da to  vidim, onda ću iz njezine ruke jesti.'" </p>
<p id="v6"><sup><small>6</small></sup>  Amnon, dakle, leže i pričini se bolestan. Kad je došao  kralj da ga pohodi, reče Amnon kralju: "Dopusti da dođe moja  sestra Tamara da pred mojim očima zgotovi koji kolač i ja ću  se okrijepiti iz njezine ruke." </p>
<p id="v7"><sup><small>7</small></sup>  Tada David poruči Tamari u  palaču: "Idi u kuću svoga brata Amnona i priredi mu jelo!" </p>
<p id="v8"><sup><small>8</small></sup>  Tamara ode u kuću svoga brata Amnona. A on ležaše. Uze  ona brašna, umijesi ga, načini kolače pred njegovim očima te  ih ispeče. </p>
<p id="v9"><sup><small>9</small></sup>  Potom uze tavu i istrese je preda nj, ali Amnon  ne htjede jesti nego reče: "Otpremite sve odavde!" I svi iziđoše  od njega. </p>
<p id="v10"><sup><small>10</small></sup>  Tada Amnon reče Tamari: "Donesi mi jelo u spavaonicu  da se okrijepim iz tvoje ruke!" I Tamara uze kolače koje bijaše  zgotovila i donese ih svome bratu Amnonu u spavaonicu. </p>
<p id="v11"><sup><small>11</small></sup>  A  kad mu je pružila da jede, on je uhvati rukom i reče joj: "Dođi, sestro moja, lezi sa mnom!" </p>
<p id="v12"><sup><small>12</small></sup>  A ona mu reče: "Nemoj, brate  moj! Ne sramoti me jer se tako ne radi u Izraelu. Ne čini takve  sramote! </p>
<p id="v13"><sup><small>13</small></sup>  Kuda bih ja sa svojom sramotom? A i ti bi bio kao  bestidnik u Izraelu! Nego govori s kraljem: on me neće uskratiti  tebi!" </p>
<p id="v14"><sup><small>14</small></sup>  Ali je on ne htjede poslušati, nego je svlada i leže  s njom. </p>
<p id="v15"><sup><small>15</small></sup>  Nato je odmah zamrzi silnom mržnjom te je mržnja kojom  ju je zamrzio bila veća od ljubavi kojom ju je prije ljubio.  I reče joj Amnon: "Ustani! Odlazi!" </p>
<p id="v16"><sup><small>16</small></sup>  A ona mu odvrati: "Ne, brate moj! Ako me sad otjeraš, bit će to veće zlo od onoga koje  si mi učinio!" Ali je on ne htjede slušati, </p>
<p id="v17"><sup><small>17</small></sup>  nego dozva momka  koji ga je služio i zapovjedi mu: "Otjeraj ovu od mene, izbaci  je i zaključaj vrata za njom!" </p>
<p id="v18"><sup><small>18</small></sup>  (A ona je imala na sebi haljinu  s dugim rukavima, jer su se nekoć u takve haljine oblačile kraljeve  kćeri dok su bile djevojke.) Sluga je izvede van i zaključa vrata  za njom. </p>
<p id="v19"><sup><small>19</small></sup>  Tada Tamara uze prašine i posu se njom po glavi, razdrije  haljinu s dugim rukavima koju je imala na sebi, stavi ruku na  glavu i ode vičući glasno dok je išla. </p>
<p id="v20"><sup><small>20</small></sup>  A njezin je brat Abšalom  upita: "Je li možda tvoj brat Amnon bio s tobom? Ali sada, sestro  moja, šuti: brat ti je! Ne uzimaj to k srcu!" Tako je Tamara  ostala osamljena u kući svoga brata Abšaloma. </p>
<p id="v21"><sup><small>21</small></sup>  Kad je kralj David čuo sve što se dogodilo, vrlo se razgnjevi, ali ne htjede žalostiti svoga sina Amnona, koga je ljubio jer  mu bijaše prvorođenac. </p>
<p id="v22"><sup><small>22</small></sup>  A Abšalom ne reče Amnonu ni riječi, ni zle ni dobre, jer je Abšalom zamrzio Amnona što mu osramoti  sestru Tamaru. </p>
<p id="v23"><sup><small>23</small></sup>  A poslije dvije godine imao je Abšalom striženje ovaca  u Baal Hasoru kod Efrajima; i Abšalom pozva svu kraljevu obitelj. </p>
<p id="v24"><sup><small>24</small></sup>  Abšalom dođe kralju i reče mu: "Evo, tvoj sluga ima striženje  ovaca, pa neka se kralj i njegovi dvorani udostoje doći svome  sluzi." </p>
<p id="v25"><sup><small>25</small></sup>  Ali kralj odgovori Abšalomu: "Ne, sine, nećemo doći  svi, da ti ne budemo na teret." Abšalom ustraja, ali kralj ne  htjede ići, nego ga blagoslovi i otpusti. </p>
<p id="v26"><sup><small>26</small></sup>  Ali Abšalom nastavi:  "Ako ti nećeš, dopusti da bar moj brat Amnon pođe s nama." A  kralj ga upita: "Zašto da ide s tobom?" </p>
<p id="v27"><sup><small>27</small></sup>  Ali je Abšalom i  dalje navaljivao te David naposljetku pusti s njim Amnona i sve  kraljeve sinove. Abšalom priredi kraljevsku gozbu </p>
<p id="v28"><sup><small>28</small></sup>  i zapovjedi svojim slugama  ovako: "Pazite! Kad se Amnonu razveseli srce od vina i ja vam  viknem: 'Ubijte Amnona!' tada ga pogubite! Ne bojte se, jer vam  tako zapovijedam! Ohrabrite se i pokažite se junaci!" </p>
<p id="v29"><sup><small>29</small></sup>  I Abšalomove  sluge učiniše s Amnonom kako im zapovjedi Abšalom. Tada skočiše  svi kraljevi sinovi, pojahaše svaki svoju mazgu i pobjegoše. </p>
<p id="v30"><sup><small>30</small></sup>  Dok su oni još bili na putu, dođe ovakva vijest Davidu:  "Abšalom je pobio sve kraljeve sinove, nije ostao od njih ni  jedan jedini." </p>
<p id="v31"><sup><small>31</small></sup>  Kralj ustade, razdrije svoje haljine i baci  se na zemlju; i svi njegovi dvorani koji stajahu oko njega razdriješe  svoje haljine. </p>
<p id="v32"><sup><small>32</small></sup>  Ali Jonadab, sin Davidova brata Šimeja, progovori  ovako: "Neka ne govori moj gospodar da su pobili sve mladiće, kraljeve sinove, jer je poginuo samo Amnon: na Abšalomovu licu  mogla se predviđati nesreća od onoga dana kad je Amnon osramotio  njegovu sestru Tamaru. </p>
<p id="v33"><sup><small>33</small></sup>  Zato neka sada moj gospodar i kralj  ne misli u srcu da su svi kraljevi sinovi poginuli. Poginuo je  samo Amnon, </p>
<p id="v34"><sup><small>34</small></sup>  a Abšalom je pobjegao." A momak koji bijaše na straži podiže oči i ugleda mnoštvo  naroda gdje silazi cestom od Horonajima. Stražar dođe i javi  kralju: "Vidio sam ljude gdje silaze cestom od Horonajima po  gorskom obronku." </p>
<p id="v35"><sup><small>35</small></sup>  Tada Jonadab reče kralju: "Evo stigoše  kraljevi sinovi! Dogodilo se kako je rekao tvoj sluga." </p>
<p id="v36"><sup><small>36</small></sup>  Tek  što je to izrekao, a to kraljevi sinovi uđoše i zaplakaše u sav  glas; a i kralj i svi njegovi dvorani plakahu. </p>
<p id="v37"><sup><small>37</small></sup>  Abšalom pak  bijaše pobjegao i otišao k Talmaju, sinu Amihudovu, gešurskom  kralju. A David tugovaše za svojim sinom bez prestanka. </p>
<p id="v38"><sup><small>38</small></sup>  A pošto je Abšalom pobjegao i otišao u Gešur, ostao je  ondje tri godine. </p>
<p id="v39"><sup><small>39</small></sup>  Kralj David prestao se srditi na Abšaloma jer se utješio  zbog smrti Amnonove. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Samuel/12">
          <span class="mdi mdi-arrow-left-drop-circle"></span><span class="pl-2">2 Samuelova - Poglavlje 12</span>
        </a>
        </td>
        <td>
        <a href="/hr/Bible/2_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Samuel/14">
          <span class="pr-2">2 Samuelova - Poglavlje 14</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
