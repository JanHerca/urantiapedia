<!--
title: "1 Samuelova - Poglavlje 15"
description: 
published: true
date: 2025-11-18T12:59:53Z
tags: bible, bible—1 samuel
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Samuel/14">
          <span class="mdi mdi-arrow-left-drop-circle"></span><span class="pl-2">1 Samuelova - Poglavlje 14</span>
        </a>
        </td>
        <td>
        <a href="/hr/Bible/1_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Samuel/16">
          <span class="pr-2">1 Samuelova - Poglavlje 16</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Jednom Samuel reče Šaulu: "Mene je Jahve poslao da te pomažem  za kralja nad njegovim narodom Izraelom. Poslušaj, dakle, riječi  Jahvine. </p>
<p id="v2"><sup><small>2</small></sup>  Ovako govori Jahve nad vojskama: 'Odlučio sam osvetiti  ono što je Amalek učinio Izraelu zatvarajući mu put kad je izlazio  iz Egipta. <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  Sada idi i udari na Amaleka, izvrši "herem", kleto  uništenje, na njemu i na svemu što posjeduje; ne štedi ga, pobij  muškarce i žene, djecu i dojenčad, goveda i ovce, deve i magarce!'" <sup id="cite2"><a href="#fn2">[2]</a></sup> <sup id="cite3"><a href="#fn3">[3]</a></sup></p>
<p id="v4"><sup><small>4</small></sup>  Šaul sazva narod te ih izbroji u Telamu: bijaše ih dvije  stotine tisuća pješaka (i deset tisuća Judejaca). </p>
<p id="v5"><sup><small>5</small></sup>  Šaul dođe  do amalečkoga grada i postavi zasjedu u dolini potoka. </p>
<p id="v6"><sup><small>6</small></sup>  Potom  Šaul poruči Kenijcima: "Otiđite i odvojite se od Amalečana da  vas ne bih istrijebio zajedno s njima, jer ste bili skloni svim  Izraelcima kad su izlazili iz Egipta." I Kenijci se odvojiše  od Amalečana. </p>
<p id="v7"><sup><small>7</small></sup>  Šaul potuče Amalečane od Havile pa sve do Šura, koji leži  pred Egiptom. </p>
<p id="v8"><sup><small>8</small></sup>  I živa uhvati Agaga, amalečkog kralja, a sav  narod zatre oštricom mača, izvršujući "herem", kleto uništenje. </p>
<p id="v9"><sup><small>9</small></sup>  Ali Šaul i narod poštedješe Agaga i najbolje ovce i najbolja  goveda, ugojenu stoku i jaganjce i sve što je bilo dobro. Na  svemu tome ne htjedoše izvršiti "herem"; nego što je god od stoke  bilo bez cijene i vrijednosti, na tom izvršiše "herem". </p>
<p id="v10"><sup><small>10</small></sup>  Zato dođe riječ Jahvina Samuelu ovako: </p>
<p id="v11"><sup><small>11</small></sup>  "Kajem se  što sam Šaula postavio za kralja: okrenuo se od mene i nije izvršio  mojih zapovijedi." Samuel se ražalosti i svu je noć vapio Jahvi. </p>
<p id="v12"><sup><small>12</small></sup>  U rano jutro krenu Samuel da potraži Šaula. I javiše  Samuelu ovako: "Šaul je otišao u Karmel, i gle, podigao je ondje  sebi spomenik; zatim je otišao dalje i sišao u Gilgal." </p>
<p id="v13"><sup><small>13</small></sup>  Kad  je Samuel došao k Šaulu, reče mu Šaul: "Blagoslovljen da si od  Jahve! Izvršio sam Jahvinu zapovijed." </p>
<p id="v14"><sup><small>14</small></sup>  Ali Samuel upita:  "Kakvo je to ovčje blejanje što dopire do mojih ušiju i mukanje  goveda koje čujem?" </p>
<p id="v15"><sup><small>15</small></sup>  A Šaul odgovori: "Dognali su ih od Amalečana, jer je narod poštedio najbolje ovce i najbolja goveda da ih  žrtvuje Jahvi, tvome Bogu. Na svemu drugome izvršili smo 'herem'." </p>
<p id="v16"><sup><small>16</small></sup>  A Samuel reče Šaulu: "Stani da ti kažem što mi je noćas  objavio Jahve." A on reče: "Govori!" </p>
<p id="v17"><sup><small>17</small></sup>  Tada će Samuel: "Koliko  god si malen sam u svojim očima, ipak si postao glavar Izraelovih  plemena. Jahve te pomazao za kralja nad Izraelom. </p>
<p id="v18"><sup><small>18</small></sup>  Jahve te  poslao na vojni pohod i zapovjedio ti: 'Idi, izvrši 'herem' na  tim grešnicima, na Amalečanima, vojuj na njih do istrebljenja.' </p>
<p id="v19"><sup><small>19</small></sup>  Zašto nisi poslušao riječi Jahvine? Zašto si se bacio na  plijen i učinio ono što je zlo u Jahvinim očima?" </p>
<p id="v20"><sup><small>20</small></sup>  Šaul odgovori Samuelu: "Ja sam poslušao riječ Jahvinu:  poduzeo sam pohod kamo me poslao, doveo sam Agaga, amalečkoga  kralja, i izvršio 'herem' na Amalečanima. </p>
<p id="v21"><sup><small>21</small></sup>  Ali je narod od  plijena uzeo ovaca i goveda, i to najbolje na čemu se imao izvršiti  'herem', da žrtvuje Jahvi, tvome Bogu, u Gilgalu." </p>
<p id="v22"><sup><small>22</small></sup>  A Samuel odvrati: "Jesu li Jahvi milije paljenice i klanice nego poslušnost njegovu glasu? Znaj, poslušnost je vrednija od najbolje žrtve, pokornost je bolja od ovnujske pretiline. <sup id="cite4"><a href="#fn4">[4]</a></sup></p>
<p id="v23"><sup><small>23</small></sup>  Nepokornost je kao grijeh čaranja, samovolja je kao zločin s idolima. Ti si odbacio riječ Jahvinu, zato je Jahve odbacio tebe da  ne budeš više kralj!" <sup id="cite5"><a href="#fn5">[5]</a></sup></p>
<p id="v24"><sup><small>24</small></sup>  Tada Šaul odvrati Samuelu: "Zgriješio sam što sam prekršio  Jahvinu zapovijed i tvoje naredbe. Bojao sam se naroda i popustio  njegovu zahtjevu. </p>
<p id="v25"><sup><small>25</small></sup>  A sada mi oprosti moj grijeh i vrati se  sa mnom da se poklonim Jahvi." </p>
<p id="v26"><sup><small>26</small></sup>  Ali Samuel odgovori Šaulu:  "Neću se vratiti s tobom: ti si odbacio Jahvinu riječ, zato je  Jahve odbacio tebe da ne budeš više kralj nad Izraelom." </p>
<p id="v27"><sup><small>27</small></sup>  Kad se Samuel okrenuo da ode, Šaul čvrsto uhvati skut  njegova plašta, ali se skut otkide. </p>
<p id="v28"><sup><small>28</small></sup>  Tada mu reče Samuel: "Danas ti je Jahve otkinuo kraljevstvo  nad Izraelom i dao ga tvome susjedu, koji je bolji od tebe."  - </p>
<p id="v29"><sup><small>29</small></sup>  Ipak, Slava Izraelova ne laže i ne kaje se, jer nije čovjek  da bi se kajao. - <sup id="cite6"><a href="#fn6">[6]</a></sup></p>
<p id="v30"><sup><small>30</small></sup>  Šaul reče: "Sagriješio sam; ali mi sada  učini čast pred starješinama moga naroda i pred Izraelom i vrati  se sa mnom da se poklonim Jahvi, tvome Bogu." </p>
<p id="v31"><sup><small>31</small></sup>  I Samuel se  vrati sa Šaulom i Šaul se pokloni Jahvi. </p>
<p id="v32"><sup><small>32</small></sup>  Potom zapovjedi Samuel: "Dovedite k meni Agaga, amalečkoga  kralja!" I Agag dođe k njemu opirući se i reče: "Zaista, smrt  je gorka!" <sup id="cite7"><a href="#fn7">[7]</a></sup></p>
<p id="v33"><sup><small>33</small></sup>  Samuel mu odvrati: "Kao što je tvoj mač mnogim  ženama oteo djecu, tako će među ženama tvoja majka ostati bez  djeteta!" I Samuel posiječe Agaga pred Jahvom u Gilgalu. </p>
<p id="v34"><sup><small>34</small></sup>  Potom Samuel ode u Ramu, a Šaul se vrati svojoj kući  u Šaulovu Gibeu. </p>
<p id="v35"><sup><small>35</small></sup>  I Samuel nije više vidio Šaula do svoga  smrtnog dana. Samuel je tugovao zbog Šaula, ali se Jahve pokajao  što je Šaula postavio za kralja nad Izraelom. <sup id="cite8"><a href="#fn8">[8]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Samuel/14">
          <span class="mdi mdi-arrow-left-drop-circle"></span><span class="pl-2">1 Samuelova - Poglavlje 14</span>
        </a>
        </td>
        <td>
        <a href="/hr/Bible/1_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Samuel/16">
          <span class="pr-2">1 Samuelova - Poglavlje 16</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 15:2-3 <i>U ime Gospodina Boga Izraelova</i>: <a href="/hr/The_Urantia_Book/70#p1_15">KU 70:1.15</a>. </li>
  <li id="fn2"><a href="#cite2">↑</a> 15:3 <i>Bog nije rekao „pobijte sve neprijatelje“</i>: <a href="/hr/The_Urantia_Book/159#p4_5">KU 159:4.5</a>. </li>
  <li id="fn3"><a href="#cite3">↑</a> 15:3,9,18 <i>Hebrejima „potpuno uništiti“</i>: <a href="/hr/The_Urantia_Book/69#p8_3">KU 69:8.3</a>. </li>
  <li id="fn4"><a href="#cite4">↑</a> 15:22 <i>Bog želi poslušnost, a ne žrtvu</i>: <a href="/hr/The_Urantia_Book/192#p2_11">KU 192:2.11</a>. </li>
  <li id="fn5"><a href="#cite5">↑</a> 15:23 <i>Vještičarstvo</i>: <a href="/hr/The_Urantia_Book/90#p2_3">KU 90:2.3</a>. </li>
  <li id="fn6"><a href="#cite6">↑</a> 15:29 <i>Bog se ne kaje (po prirodi)</i>: <a href="/hr/The_Urantia_Book/4#p3_4">KU 4:3.4</a>.  <i>Bog nije čovjek</i>: <a href="/hr/The_Urantia_Book/1#p2_1">KU 1:2.1</a>.  <i>Bog se ne kaje (po prirodi)</i>: <a href="/hr/The_Urantia_Book/2#p2_2">KU 2:2.2</a>.  <i>Snaga Izraela neće lagati</i>: <a href="/hr/The_Urantia_Book/97#p1_4">KU 97:1.4</a>.  <i>Bog „nije čovjek“</i>: <a href="/hr/The_Urantia_Book/3#p1_12">KU 3:1.12</a>.  <i>Bog nije čovjekolik</i>: <a href="/hr/The_Urantia_Book/4#p3_1">KU 4:3.1</a>. </li>
  <li id="fn7"><a href="#cite7">↑</a> 15:32-33 <i>Sjecka na komade zarobljenog kralja</i>: <a href="/hr/The_Urantia_Book/97#p1_3">KU 97:1.3</a>. </li>
  <li id="fn8"><a href="#cite8">↑</a> 15:35 <i>Kaže se da se Bog kaje</i>: <a href="/hr/The_Urantia_Book/2#p2_2">KU 2:2.2</a>.  <i>Kaže se da se Bog kaje</i>: <a href="/hr/The_Urantia_Book/4#p3_4">KU 4:3.4</a>. </li>
</ol>
</div>
