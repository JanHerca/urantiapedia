<!--
title: "1 Samuelova - Poglavlje 6"
description: 
published: true
date: 2025-11-18T12:59:53Z
tags: bible, bible—1 samuel
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Samuel/5">
          <span class="mdi mdi-arrow-left-drop-circle"></span><span class="pl-2">1 Samuelova - Poglavlje 5</span>
        </a>
        </td>
        <td>
        <a href="/hr/Bible/1_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Samuel/7">
          <span class="pr-2">1 Samuelova - Poglavlje 7</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Kovčeg Jahvin bijaše sedam mjeseci u zemlji Filistejaca. </p>
<p id="v2"><sup><small>2</small></sup>  Tada  Filistejci sazvaše svećenike i vrače i zapitaše ih: "Što da radimo  s Kovčegom Jahvinim? Poučite nas kako da ga pošaljemo natrag  na njegovo mjesto." </p>
<p id="v3"><sup><small>3</small></sup>  Oni odgovoriše: "Ako hoćete vratiti Kovčeg  Boga Izraelova, ne šaljite ga natrag prazna nego uza nj pošaljite  i naknadnicu. Tada ćete se izliječiti i znat ćete zašto se njegova  ruka nije okrenula od vas." </p>
<p id="v4"><sup><small>4</small></sup>  Oni zapitaše: "Kakvu naknadnicu  treba da mu pošaljemo?" Oni odgovoriše: "Prema broju filistejskih  knezova, pet zlatnih čireva i pet zlatnih štakora, jer je ista  nevolja na vama i na vašim knezovima. </p>
<p id="v5"><sup><small>5</small></sup>  Načinite, dakle, likove  svojih čireva i likove svojh štakora, koji vam zatiru zemlju, i dajte slavu Bogu Izraelovu. Možda će dignuti ruku svoju od  vas, od vaših bogova i od vaše zemlje. </p>
<p id="v6"><sup><small>6</small></sup>  Zašto hoćete da vam  srce otvrdne kao što je bilo otvrdnulo Egipćanima i faraonu?  Kad ih je Bog pritisnuo, nisu li ih onda pustili da odu? </p>
<p id="v7"><sup><small>7</small></sup>  Pripremite  sada jedna nova kola i uzmite dvije krave dojilice koje još nisu  nosile jarma: upregnite krave u kola, a njihovu telad odvedite  natrag u staju. </p>
<p id="v8"><sup><small>8</small></sup>  Tada ćete uzeti Kovčeg Jahvin i staviti ga  na kola. Zlatne predmete koje mu prinosite kao žrtvu naknadnicu  stavit ćete u kovčežić kraj njega i tako neka pođe. </p>
<p id="v9"><sup><small>9</small></sup>  Zatim  gledajte: ako krene prema svome kraju, put Bet Šemeša, onda je  sigurno da nam je on zadao ovo veliko zlo; ako li ne krene tako, znat ćemo da nas nije udarila njegova ruka, nego da nam se to  dogodilo slučajno." </p>
<p id="v10"><sup><small>10</small></sup>  Ljudi učiniše tako: uzeše dvije krave dojilice i upregoše  ih u kola, a njihovu telad zadržaše u staji. </p>
<p id="v11"><sup><small>11</small></sup>  Kovčeg Jahvin  staviše na kola i kovčežić sa zlatnim štakorima i s likovima  svojih čireva. </p>
<p id="v12"><sup><small>12</small></sup>  Krave udariše ravno cestom prema Bet Šemešu i jednako  su išle istim putem, mukale su idući, a nisu skretale ni desno  ni lijevo. Filistejski knezovi pratili su ih do granice Bet Šemeša. </p>
<p id="v13"><sup><small>13</small></sup>  Stanovnici Bet Šemeša upravo su bili zabavljeni žetvom  pšenice u dolini. Digavši oči, ugledaše Kovčeg i potrčaše mu  s veseljem u susret. </p>
<p id="v14"><sup><small>14</small></sup>  Kad su kola stigla na polje Jošue iz  Bet Šemeša, zaustaviše se. Ondje bijaše velik kamen. Tada iscijepaše  drvo od kola i prinesoše krave kao žrtvu paljenicu Jahvi. </p>
<p id="v15"><sup><small>15</small></sup>  Leviti  bijahu skinuli Kovčeg Jahvin i kovčežić što je bio kraj njega  i u kojem su bili zlatni predmeti i sve bijahu stavili na onaj  veliki kamen. Stanovnici Bet Šemeša prinosili su toga dana žrtve  paljenice i klali žrtve klanice Jahvi. </p>
<p id="v16"><sup><small>16</small></sup>  Kad je to vidjelo  pet filistejskih knezova, vratiše se u Ekron isti dan. </p>
<p id="v17"><sup><small>17</small></sup>  A  ovo je pet zlatnih čireva što su ih Filistejci poslali kao žrtvu  naknadnicu Jahvi: za Ašdod jedan, za Gazu jedan, za Aškelon jedan, za Gat jedan, za Ekron jedan. </p>
<p id="v18"><sup><small>18</small></sup>  A zlatnih je štakora bilo  toliko koliko svih gradova filistejskih, u svih pet kneževina, od utvrđenih gradova do otvorenih sela. Svjedok je veliki kamen  na koji su položili Kovčeg Jahvin i koji još i danas stoji na  polju Jošue iz Bet Šemeša. </p>
<p id="v19"><sup><small>19</small></sup>  Sinovi Jekonijini nisu se radovali  sa stanovnicima Bet Šemeša kad su vidjeli Kovčeg Jahvin. Zato  je Jahve pobio sedamdeset ljudi među njima. Narod je tugovao  zbog toga što ga je Jahve tako teško iskušao. </p>
<p id="v20"><sup><small>20</small></sup>  Tada ljudi u Bet Šemešu rekoše: "Tko bi mogao opstati  pred Jahvom, ovim Svetim Bogom? Kome će otići sada od nas?" </p>
<p id="v21"><sup><small>21</small></sup>  I  poslaše poslanike stanovnicima Kirjat Jearima i poručiše im:  "Filistejci su vratili Kovčeg Jahvin. Dođite i odnesite ga sebi." </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Samuel/5">
          <span class="mdi mdi-arrow-left-drop-circle"></span><span class="pl-2">1 Samuelova - Poglavlje 5</span>
        </a>
        </td>
        <td>
        <a href="/hr/Bible/1_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Samuel/7">
          <span class="pr-2">1 Samuelova - Poglavlje 7</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
