<!--
title: "1 Samuelova - Poglavlje 20"
description: 
published: true
date: 2025-11-18T12:59:53Z
tags: bible, bible—1 samuel
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Samuel/19">
          <span class="mdi mdi-arrow-left-drop-circle"></span><span class="pl-2">1 Samuelova - Poglavlje 19</span>
        </a>
        </td>
        <td>
        <a href="/hr/Bible/1_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Samuel/21">
          <span class="pr-2">1 Samuelova - Poglavlje 21</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  David pobježe iz Najota u Rami i dođe k Jonatanu te mu reče:  "Što sam učinio? Kakva je bila moja krivica i što sam zgriješio  tvome ocu da traži moj život?" </p>
<p id="v2"><sup><small>2</small></sup>  A on mu odgovori: "Daleko od  tebe ta misao! Ti nećeš poginuti. Eto, moj otac ne poduzima ništa, bilo veliko ili ne bilo, a da to meni ne otkrije. Zašto bi,  dakle, moj otac krio od mene upravo to? Neće to biti!" </p>
<p id="v3"><sup><small>3</small></sup>  Ali  se David zakle i reče: "Tvoj otac dobro zna da sam ja stekao  tvoju naklonost, pa misli: 'Ne treba da Jonatan išta zna o tome, da ne bude žalostan.' Ali živoga mi Jahve i života mi tvoga, ima samo jedan korak između mene i smrti." </p>
<p id="v4"><sup><small>4</small></sup>  Tada Jonatan upita Davida: "Što želiš da učinim za tebe?" </p>
<p id="v5"><sup><small>5</small></sup>  A David odgovori Jonatanu: "Evo, sutra je mladi mjesec i ja  bih morao jesti s kraljem za stolom; ali me ti pusti da odem, da se sakrijem u polju do večera. </p>
<p id="v6"><sup><small>6</small></sup>  Ako tvoj otac opazi da  me nema, reći ćeš mu ovako: 'David me uporno molio da ga pustim  da skokne u svoj grad Betlehem, jer se ondje slavi godišnja žrtva  za svu njegovu obitelj.' </p>
<p id="v7"><sup><small>7</small></sup>  Ako on rekne: 'Dobro!', tvoj je sluga  spašen. Ako li plane gnjevom, znaj da je čvrsto naumio da me  pogubi. </p>
<p id="v8"><sup><small>8</small></sup>  Iskaži, dakle, milost svome sluzi kad si slugu svoga  uveo sa sobom u savez Jahvin. Ali ako ima kakva krivica na meni, ubij me sam; zašto bi me vodio k svome ocu?" </p>
<p id="v9"><sup><small>9</small></sup>  A Jonatan mu odgovori: "Daleko od tebe ta misao! Kad bih  ja pouzdano znao da je moj otac čvrsto naumio da na tebe svali  nesreću, zar ti ja ne bih dojavio?" </p>
<p id="v10"><sup><small>10</small></sup>  David upita Jonatana: "A tko će mi javiti ako ti tvoj  otac odgovori što zlo?" </p>
<p id="v11"><sup><small>11</small></sup>  Jonatan odgovori Davidu: "Hodi, izađimo u polje!" I izađu  obojica u polje. </p>
<p id="v12"><sup><small>12</small></sup>  Tada Jonatan reče Davidu: "Jahve, Bog Izraelov, neka mi bude svjedok! Ja ću iskušati svoga oca sutra u ovo doba.  Ako bude dobro po Davida, a ja ne pošaljem k tebi da te obavijestim, </p>
<p id="v13"><sup><small>13</small></sup>  neka Jahve učini to zlo Jonatanu i neka mu doda drugo zlo!  Ako li mome ocu bude drago da ti učini zlo, javit ću ti i pustit  ću te da odeš u miru; i Jahve neka bude s tobom kao što je bio  s mojim ocem! </p>
<p id="v14"><sup><small>14</small></sup>  Ako ja još budem živ, moći ćeš mi iskazati  milosrđe Jahvino; ako li umrem, </p>
<p id="v15"><sup><small>15</small></sup>  ne uskrati svoje dobrote  mome domu dovijeka! Kad Jahve redom iskorijeni Davidove neprijatelje  s lica zemlje, </p>
<p id="v16"><sup><small>16</small></sup>  neka ime Jonatanovo ne iščezne s domom Šaulovim, inače će Jahve tražiti o tome račun od Davida." </p>
<p id="v17"><sup><small>17</small></sup>  Tada se Jonatan još jednom zakune Davidu ljubavlju svojom, jer ga je ljubio svom ljubavlju duše svoje. </p>
<p id="v18"><sup><small>18</small></sup>  Potom reče Jonatan Davidu: "Sutra je mladi mjesec i opazit  će se da te nema, jer će tvoje mjesto biti prazno. </p>
<p id="v19"><sup><small>19</small></sup>  Prekosutra  će se još očitije vidjeti da te nema, a ti dođi na mjesto gdje  si se bio sakrio u dan onoga događaja i sjedni kraj onoga humka  što ga znaš. </p>
<p id="v20"><sup><small>20</small></sup>  A ja ću prekosutra izmetati strijele na onu  stranu kao da gađam onamo. </p>
<p id="v21"><sup><small>21</small></sup>  A onda ću poslati momka i reći  mu: 'Idi! Nađi strijelu!' Ako onda doviknem momku: 'Pazi, strijela  je ovamo bliže od tebe, donesi je!' - ti onda dođi, jer je za  tebe dobro i nema nikakve opasnosti, tako mi Jahve živoga! </p>
<p id="v22"><sup><small>22</small></sup>  Ako  li doviknem momku: 'Pazi, strijela je onamo dalje od tebe!' -  ti onda otiđi, jer te Jahve šalje odavde. </p>
<p id="v23"><sup><small>23</small></sup>  A za ovaj dogovor  što smo ga ugovorili ja i ti neka je Jahve svjedok između mene  i tebe dovijeka!" </p>
<p id="v24"><sup><small>24</small></sup>  Potom se David sakri u polju. Kad je došao mlađak, kralj  je sjeo za stol da jede. </p>
<p id="v25"><sup><small>25</small></sup>  Kralj sjede na svoje obično mjesto, na mjesto uza zid, Jonatan se smjesti sučelice njemu, Abner  sjede kraj Šaula, a Davidovo mjesto osta prazno. </p>
<p id="v26"><sup><small>26</small></sup>  Ali Šaul  ne reče ništa onaj dan jer mišljaše: "Dogodilo mu se štogod,  bit će da nije čist." </p>
<p id="v27"><sup><small>27</small></sup>  Sutradan iza mladog mjeseca, drugi dan u mjesecu, opet  Davidovo mjesto osta prazno, i Šaul upita svoga sina Jonatana:  "Zašto Jišajev sin nije došao na objed ni jučer ni danas?" </p>
<p id="v28"><sup><small>28</small></sup>  A Jonatan odgovori Šaulu: "David me uporno molio da ga  pustim da ide u Betlehem. </p>
<p id="v29"><sup><small>29</small></sup>  Rekao mi je: 'Pusti me da idem  jer slavimo obiteljsku žrtvu u mom gradu i moja su me braća pozvala  da dođem. Ako sam, dakle, stekao tvoju naklonost, daj mi dopust  da pohodim svoju braću.' Eto, zato ga nema kod kraljeva stola." </p>
<p id="v30"><sup><small>30</small></sup>  Tada Šaul planu gnjevom na Jonatana i reče mu: "Izrode  i propalico! Misliš da ne znam da si u savezu s Jišajevim sinom, na sramotu svoju i na sramotu majčinu krilu! </p>
<p id="v31"><sup><small>31</small></sup>  Jer dokle god  bude živ na zemlji Jišajev sin, nećeš biti siguran ni ti ni tvoje  kraljevstvo. Zato sad pošalji po njega i dovedi ga k meni jer  je osuđen na smrt." </p>
<p id="v32"><sup><small>32</small></sup>  A Jonatan odvrati svome ocu Šaulu i reče mu: "Zašto on  mora umrijeti? Što je učinio?" </p>
<p id="v33"><sup><small>33</small></sup>  Tada Šaul izmetnu koplje na  sina da ga probode. Jonatan vidje da je njegov otac odlučio da  ubije Davida. </p>
<p id="v34"><sup><small>34</small></sup>  Jonatan ustade od stola sav jarostan i nije  jeo ništa toga drugog dana u mjesecu jer se zabrinuo za Davida  što ga je njegov otac pogrdio. </p>
<p id="v35"><sup><small>35</small></sup>  Sutradan ujutro izađe Jonatan u polje prema dogovoru  s Davidom; s njim je išao mlad momak. </p>
<p id="v36"><sup><small>36</small></sup>  I on reče svome momku:  "Ti ćeš otrčati i naći strijele koje ću sada izmetnuti." I momak  otrča, a Jonatan odape strijelu tako da je preletjela preko njega. </p>
<p id="v37"><sup><small>37</small></sup>  Kad je momak došao do mjesta gdje je bila strijela koju je  izbacio Jonatan, viknu Jonatan za momkom: "Nije li strijela onamo  dalje od tebe?" </p>
<p id="v38"><sup><small>38</small></sup>  Još Jonatan viknu za momkom: "Brže! Požuri  se! Ne stoj!" Jonatanov momak diže strijelu i donese je svome  gospodaru. </p>
<p id="v39"><sup><small>39</small></sup>  Momak nije ništa opazio, samo su Jonatan i David  znali o čemu se radi. </p>
<p id="v40"><sup><small>40</small></sup>  Nato Jonatan preda oružje momku i reče mu: "Idi i odnesi  to u grad!" </p>
<p id="v41"><sup><small>41</small></sup>  Kad je momak otišao, David iziđe iza humka, pade  ničice na zemlju i pokloni se tri puta. Potom se izljubiše i  plakahu zajedno dok se nisu isplakali. </p>
<p id="v42"><sup><small>42</small></sup>  Zatim Jonatan reče  Davidu: "Idi u miru! Što smo se obojica zakleli Jahvinim imenom, neka Jahve bude svjedok između mene i tebe, između moga potomstva  i tvoga potomstva dovijeka!" (21:1) Nato David usta i ode, a Jonatan se vrati u grad. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Samuel/19">
          <span class="mdi mdi-arrow-left-drop-circle"></span><span class="pl-2">1 Samuelova - Poglavlje 19</span>
        </a>
        </td>
        <td>
        <a href="/hr/Bible/1_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Samuel/21">
          <span class="pr-2">1 Samuelova - Poglavlje 21</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
