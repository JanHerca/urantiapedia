<!--
title: "1 Samuelova - Poglavlje 16"
description: 
published: true
date: 2025-11-18T12:59:53Z
tags: bible, bible—1 samuel
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Samuel/15">
          <span class="mdi mdi-arrow-left-drop-circle"></span><span class="pl-2">1 Samuelova - Poglavlje 15</span>
        </a>
        </td>
        <td>
        <a href="/hr/Bible/1_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Samuel/17">
          <span class="pr-2">1 Samuelova - Poglavlje 17</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Jahve reče Samuelu: "Dokle ćeš tugovati zbog Šaula, kad sam  ga ja odbacio da ne kraljuje više nad Izraelom? Napuni uljem  svoj rog i pođi na put! Ja te šaljem Betlehemcu Jišaju, jer sam  između njegovih sinova izabrao sebi kralja." <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  A Samuel reče:  "Kako bih mogao ići onamo? Šaul će to čuti i ubit će me!" Ali  mu Jahve odgovori: "Uzmi sa sobom junicu pa reci: 'Došao sam  da žrtvujem Jahvi!' </p>
<p id="v3"><sup><small>3</small></sup>  I pozovi Jišaja na žrtvu, a ja ću te sam  poučiti što ćeš činiti: pomazat ćeš onoga koga ti kažem." </p>
<p id="v4"><sup><small>4</small></sup>  Samuel učini kako mu je zapovjedio Jahve. Kad je došao  u Betlehem, gradske mu starješine dršćući dođu u susret i zapitaju:  "Znači li tvoj dolazak dobro?" </p>
<p id="v5"><sup><small>5</small></sup>  Samuel odgovori: "Da, dobro!  Došao sam da žrtvujem Jahvi. Očistite se i dođite sa mnom na  žrtvu!" Potom očisti Jišaja i njegove sinove i pozva ih na žrtvu. </p>
<p id="v6"><sup><small>6</small></sup>  Kad su došli i kad je Samuel vidio Eliaba, reče u sebi:  "Jamačno, evo pred Jahvom stoji njegov pomazanik!" </p>
<p id="v7"><sup><small>7</small></sup>  Ali Jahve  reče Samuelu: "Ne gledaj na njegovu vanjštinu ni na njegov visoki  stas, jer sam ga odbacio. Bog ne gleda kao što gleda čovjek:  čovjek gleda na oči, a Jahve gleda što je u srcu." <sup id="cite2"><a href="#fn2">[2]</a></sup></p>
<p id="v8"><sup><small>8</small></sup>  Zatim Jišaj  dozva Abinadaba i dovede ga pred Samuela. A on reče: "Ni ovoga  Jahve nije izabrao." </p>
<p id="v9"><sup><small>9</small></sup>  Tada Jišaj dovede Šamu, ali Samuel reče:  "Ni ovoga Jahve nije izabrao." </p>
<p id="v10"><sup><small>10</small></sup>  Tako Jišaj dovede sedam svojih  sinova pred Samuela, ali Samuel reče Jišaju: "Jahve nije izabrao  nijednoga od ovih." </p>
<p id="v11"><sup><small>11</small></sup>  Potom zapita Jišaja: "Jesu li to svi tvoji sinovi?" A  on odgovori: "Ostao je još najmlađi, on je na paši, za stadom."  Tada Samuel reče Jišaju: "Pošalji po njega, jer nećemo sjedati  za stol dok on ne dođe." </p>
<p id="v12"><sup><small>12</small></sup>  Jišaj posla po njega: bio je to  rumen momak, lijepih očiju i krasna stasa. I Jahve reče Samuelu:  "Ustani, pomaži ga: taj je!" </p>
<p id="v13"><sup><small>13</small></sup>  Samuel uze rog s uljem i pomaza  ga usred njegove braće. Duh Jahvin obuze Davida od onoga dana.  A Samuel krenu na put i ode u Ramu. </p>
<p id="v14"><sup><small>14</small></sup>  Duh Jahvin bijaše odstupio od Šaula, a jedan zao duh, od Jahve, stao ga je salijetati. <sup id="cite3"><a href="#fn3">[3]</a></sup></p>
<p id="v15"><sup><small>15</small></sup>  Tada rekoše Šaulu sluge  njegove: "Evo, zao duh Božji salijeće te. </p>
<p id="v16"><sup><small>16</small></sup>  Zato neka naš gospodar  zapovjedi, pa će sluge tvoje potražiti čovjeka koji zna udarati  u harfu: kad te napadne zao duh Božji, neka onaj udara u harfu  pa će ti biti bolje." </p>
<p id="v17"><sup><small>17</small></sup>  Šaul reče svojim slugama: "Nađite mi čovjeka koji umije  vješto udarati u harfu i dovedite ga k meni!" </p>
<p id="v18"><sup><small>18</small></sup>  Jedan od njegovih  slugu odgovori i reče: "Ja sam vidio jednog sina Betlehemca Jišaja:  on umije udarati u harfu, hrabar je junak i čovjek ratnik, vješt  je govornik, krasna je stasa i Jahve je s njim." </p>
<p id="v19"><sup><small>19</small></sup>  Tada Šaul posla glasnike k Jišaju i poruči mu: "Pošalji  mi svoga sina Davida (koji je kod stada)!" </p>
<p id="v20"><sup><small>20</small></sup>  A Jišaj uze pet  hljebova, mijeh vina i jedno jare i posla Šaulu po svome sinu  Davidu. </p>
<p id="v21"><sup><small>21</small></sup>  Tako David dođe k Šaulu i stupi u njegovu službu.  I Šaul ga veoma zavolje i David posta njegov štitonoša. </p>
<p id="v22"><sup><small>22</small></sup>  Potom  Šaul posla k Jišaju i poruči mu: "Neka David ostane kod mene  u službi, jer je stekao moju naklonost." </p>
<p id="v23"><sup><small>23</small></sup>  I kad god bi Božji  duh napao Šaula, David bi uzeo harfu i svirao; tada bi Šaulu  odlanulo i bilo bi mu bolje, a zao bi duh odlazio od njega. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Samuel/15">
          <span class="mdi mdi-arrow-left-drop-circle"></span><span class="pl-2">1 Samuelova - Poglavlje 15</span>
        </a>
        </td>
        <td>
        <a href="/hr/Bible/1_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Samuel/17">
          <span class="pr-2">1 Samuelova - Poglavlje 17</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 16:1-13 <i>Svećenikova verzija kraljevstva</i>: <a href="/hr/The_Urantia_Book/97#p9_8">KU 97:9.8</a>. </li>
  <li id="fn2"><a href="#cite2">↑</a> 16:7 <i>Prosudite motiv, a ne djela</i>: <a href="/hr/The_Urantia_Book/140#p6_4">KU 140:6.4</a>.  <i>Zanemarite vanjski izgled</i>: <a href="/hr/The_Urantia_Book/174#p0_2">KU 174:0.2</a>. </li>
  <li id="fn3"><a href="#cite3">↑</a> 16:14-16 <i>Šalje zle duhove</i>: <a href="/hr/The_Urantia_Book/96#p7_6">KU 96:7.6</a>. </li>
</ol>
</div>
