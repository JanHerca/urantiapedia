<!--
title: "1 Samuelova - Poglavlje 25"
description: 
published: true
date: 2025-11-18T12:59:53Z
tags: bible, bible—1 samuel
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Samuel/24">
          <span class="mdi mdi-arrow-left-drop-circle"></span><span class="pl-2">1 Samuelova - Poglavlje 24</span>
        </a>
        </td>
        <td>
        <a href="/hr/Bible/1_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Samuel/26">
          <span class="pr-2">1 Samuelova - Poglavlje 26</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Uto umrije Samuel. Sav se Izrael skupi i oplaka ga naričući  za njim; i pokopaše ga u njegovu zavičaju u Rami. A David usta  i siđe u pustinju Paran. </p>
<p id="v2"><sup><small>2</small></sup>  U Maonu živio čovjek koji je imao svoje gospodarstvo u  Karmelu; bio je to vrlo bogat čovjek, imao je tri tisuće ovaca  i tisuću koza. Upravo je tada strigao svoje ovce u Karmelu. </p>
<p id="v3"><sup><small>3</small></sup>  Taj  se čovjek zvao Nabal, a njegova žena Abigajila. Žena je bila  mudra i vrlo lijepa, a čovjek surov i opak: bio je Kalebovac. </p>
<p id="v4"><sup><small>4</small></sup>  David je u pustinji čuo da Nabal striže svoje ovce. </p>
<p id="v5"><sup><small>5</small></sup>  Stoga  posla deset momaka naloživši im: "Idite gore u Karmel, otiđite  k Nabalu i pozdravite ga u moje ime. </p>
<p id="v6"><sup><small>6</small></sup>  I recite ovako mome bratu:  'Mir tebi, mir tvome domu, mir svemu što imaš! </p>
<p id="v7"><sup><small>7</small></sup>  Sada, čujem, strižeš ovce. A tvoji su pastiri bili kod nas, nismo ih dirali, ništa im nije nestalo dokle god su bili u Karmelu. </p>
<p id="v8"><sup><small>8</small></sup>  Pitaj  svoje sluge i kazat će ti. Zato neka ovi momci nađu milost pred  tobom, jer smo došli u svečan dan. Podaj svojim slugama i svome  sinu Davidu što ti se nađe pri ruci.'" </p>
<p id="v9"><sup><small>9</small></sup>  Dođoše momci Davidovi i ponoviše Nabalu u Davidovo ime  sve ove riječi, a onda pričekaše. </p>
<p id="v10"><sup><small>10</small></sup>  Ali Nabal odgovori Davidovim  slugama ovako: "Tko je David, tko je Jišajev sin? Danas ima mnogo  slugu koji su pobjegli od svojih gospodara. </p>
<p id="v11"><sup><small>11</small></sup>  Zar da uzmem  svoj kruh, svoju vodu, svoju stoku koju sam poklao za svoje strigače  pa da to poklonim ljudima o kojima ne znam ni odakle su?" </p>
<p id="v12"><sup><small>12</small></sup>  Davidovi se momci okrenuše i vratiše se svojim putem.  Kad su se vratili, javiše sve ove riječi Davidu. </p>
<p id="v13"><sup><small>13</small></sup>  A David  reče svojim ljudima: "Pripašite svaki svoj mač!" I pripasaše  svaki svoj mač, i David pripasa svoj, i oko četiri stotine ljudi  krenu za Davidom, dok ih dvije stotine osta kod tovara. </p>
<p id="v14"><sup><small>14</small></sup>  A ženi Nabalovoj, Abigajili, javio jedan od Nabalovih  slugu ovo: "Eto, David je poslao iz pustinje glasnike da pozdrave  našega gospodara, a on ih potjerao. </p>
<p id="v15"><sup><small>15</small></sup>  A ti su ljudi bili vrlo  dobri prema nama: nisu nas dirali, ništa nismo izgubili dokle  god smo bili u njihovoj blizini kad smo bili u polju. </p>
<p id="v16"><sup><small>16</small></sup>  Noću  i danju bili su nam kao bedem u sve vrijeme dok smo bili s njima  pasući stada. </p>
<p id="v17"><sup><small>17</small></sup>  Razmisli sada i vidi što ćeš učiniti, jer je  gotova pogibija našem gospodaru i svemu njegovu domu; a on je  opak čovjek komu se ne može ništa kazati." </p>
<p id="v18"><sup><small>18</small></sup>  Abigajila brzo uze dvije stotine hljebova, dva mijeha  vina, pet zgotovljenih ovaca, pet mjera pržena žita, sto grozdova  suhoga grožđa, dvije stotine smokovih kolača i sve to natovari  na magarce. </p>
<p id="v19"><sup><small>19</small></sup>  I zapovjedi svojim slugama: "Idite preda mnom, a ja ću za vama." Svome mužu Nabalu nije kazala ništa. </p>
<p id="v20"><sup><small>20</small></sup>  Dok je, jašući na magarcu, silazila iza gorskog zavoja, David je sa svojim ljudima silazio nasuprot njoj, tako da se  ona susrela s njima. </p>
<p id="v21"><sup><small>21</small></sup>  A David je upravo mislio: "Uzalud sam, dakle, zaštićivao u pustinji sve što je taj čovjek imao i ništa  mu nije nestalo od svega što je posjedovao! Sada mi vraća zlo  za dobro! </p>
<p id="v22"><sup><small>22</small></sup>  Neka Bog učini Davidu ovo zlo i neka mu doda drugo  ako Nabalu do zore od svega što ima ostavim i ono što mokri uza  zid!" </p>
<p id="v23"><sup><small>23</small></sup>  Kad je Abigajila ugledala Davida, brzo sjaha s magarca  i pade pred Davida ničice, poklonivši se do zemlje. </p>
<p id="v24"><sup><small>24</small></sup>  Bacivši  mu se tako pred noge, reče: "Gospodaru, neka na mene padne krivica!  Dopusti da službenica tvoja progovori tvojim ušima i udostoj  se poslušati riječi službenice svoje! </p>
<p id="v25"><sup><small>25</small></sup>  Neka moj gospodar ne  gleda na toga opakog čovjeka, na Nabala, jer on s pravom nosi  svoje ime: zove se Luda i ludost je s njim. A ja, službenica  tvoja, nisam vidjela momaka koje je poslao moj gospodar. </p>
<p id="v26"><sup><small>26</small></sup>  Zato  sada, gospodaru, živoga mi Jahve, i tako živ bio ti, i tako ti  Jahve koji te očuvao da ne svališ na se krvnu krivicu i da ne  pribaviš sebi pravdu svojom rukom: neka prođu kao Nabal tvoji  neprijatelji i oni koji snuju zlo mome gospodaru! </p>
<p id="v27"><sup><small>27</small></sup>  A ovaj  dar, što ga evo tvoja službenica nosi svome gospodaru, neka se  dade momcima koji idu za mojim gospodarom na njegovim putovima. </p>
<p id="v28"><sup><small>28</small></sup>  Oprosti službenici svojoj njezinu krivnju! Zacijelo će Jahve  osnovati trajan dom mome gospodaru, jer moj gospodar bije Jahvine  bojeve i za svega tvoga života neće se naći zlo na tebi. </p>
<p id="v29"><sup><small>29</small></sup>  Ako  se tko digne da te progoni i da ti radi o glavi, neka život moga  gospodara bude pohranjen u škrinji života kod Jahve, tvoga Boga, a život tvojih neprijatelja neka on baci kao iz praćke. </p>
<p id="v30"><sup><small>30</small></sup>  I  kad Jahve učini mome gospodaru svako dobro koje ti je obećao  i kad te odredi da budeš knezom nad Izraelom, </p>
<p id="v31"><sup><small>31</small></sup>  onda neka ne  bude na smutnju ni na grižnju savjesti mome gospodaru da je ni  za što prolio krv i da je sebi pribavio pravdu svojoj rukom.  I kad Jahve učini dobro mome gospodaru, sjeti se tada službenice  svoje!" </p>
<p id="v32"><sup><small>32</small></sup>  David odgovori Abigajili: "Neka je blagoslovljen Jahve, Bog Izraelov, koji te danas poslao meni u susret! </p>
<p id="v33"><sup><small>33</small></sup>  Neka je  blagoslovljena tvoja mudrost i blagoslovljena bila ti što si  me danas zadržala da ne svalim na se krvnu krivicu i da ne pribavim  sebi pravdu svojom rukom. </p>
<p id="v34"><sup><small>34</small></sup>  Ali, tako mi živog Jahve, Boga  Izraelova, koji nije dopustio da ti učinim zlo: da mi nisi tako  brzo izišla u susret, zaista ne bi Nabalu do jutra ostalo ni  ono što uza zid mokri!" </p>
<p id="v35"><sup><small>35</small></sup>  Nato David primi iz njezine ruke što mu bijaše donijela  i reče joj: "Vrati se s mirom svojoj kući. Gle, uslišao sam tvoj  glas i obazreo se na tebe." </p>
<p id="v36"><sup><small>36</small></sup>  Kad se Abigajila vratila k Nabalu, on je upravo imao  gozbu u kući, pravu kraljevsku gozbu: Nabal bijaše veseo i sasvim  pijan; zato mu ona ne reče ništa dok nije svanulo jutro. </p>
<p id="v37"><sup><small>37</small></sup>  A  ujutro, kad se Nabal otrijeznio, pripovjedi mu njegova žena sve  što se dogodilo, a njemu obamrije srce u grudima i on osta kao  da se skamenio. </p>
<p id="v38"><sup><small>38</small></sup>  A desetak dana poslije toga Jahve udari Nabala  te umrije. </p>
<p id="v39"><sup><small>39</small></sup>  Kad David ču da je umro Nabal, reče: "Neka je blagoslovljen  Jahve, koji mi je ispravio nepravdu što mi je učini Nabal; i  Jahve je očuvao svoga slugu da ne učini zla, a svalio je Nabalovu  zloću na njegovu glavu!" Potom David posla poruku Abigajili da će je uzeti za ženu. </p>
<p id="v40"><sup><small>40</small></sup>  Davidove sluge dođoše k Abigajili u Karmel i rekoše joj:  "David nas je poslao k tebi da te uzme sebi za ženu." </p>
<p id="v41"><sup><small>41</small></sup>  A ona  ustade, pokloni se do zemlje i reče: "Evo službenice tvoje koja  je spremna da bude robinja i da pere noge slugama svoga gospodara!" </p>
<p id="v42"><sup><small>42</small></sup>  Potom Abigajila brzo ustade i zajaha na magarca, a za njom  pođe pet njezinih dvorkinja. Tako je otišla za Davidovim poslanicima  i postala njegovom ženom. <sup id="cite1"><a href="#fn1">[1]</a></sup></p>
<p id="v43"><sup><small>43</small></sup>  I Ahinoamom iz Jizreela bijaše se oženio David i obje  mu bjehu žene. </p>
<p id="v44"><sup><small>44</small></sup>  Jer Šaul bijaše svoju kćer Mikalu, Davidovu  ženu, dao Paltiju, sinu Lajiša iz Galima. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Samuel/24">
          <span class="mdi mdi-arrow-left-drop-circle"></span><span class="pl-2">1 Samuelova - Poglavlje 24</span>
        </a>
        </td>
        <td>
        <a href="/hr/Bible/1_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Samuel/26">
          <span class="pr-2">1 Samuelova - Poglavlje 26</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 25:42 <i>David se ženi s Abigail</i>: <a href="/hr/The_Urantia_Book/97#p9_10">KU 97:9.10</a>. </li>
</ol>
</div>
