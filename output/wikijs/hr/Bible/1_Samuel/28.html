<!--
title: "1 Samuelova - Poglavlje 28"
description: 
published: true
date: 2025-11-18T12:59:53Z
tags: bible, bible—1 samuel
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Samuel/27">
          <span class="mdi mdi-arrow-left-drop-circle"></span><span class="pl-2">1 Samuelova - Poglavlje 27</span>
        </a>
        </td>
        <td>
        <a href="/hr/Bible/1_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Samuel/29">
          <span class="pr-2">1 Samuelova - Poglavlje 29</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  U ono vrijeme Filistejci skupiše svoje čete za rat protiv  Izraela. I Akiš reče Davidu: "Znaj da ćeš ići sa mnom na vojsku, ti i tvoji ljudi!" </p>
<p id="v2"><sup><small>2</small></sup>  A David odgovori Akišu: "Dobro! Sad ćeš  vidjeti što će učiniti tvoj sluga!" A Akiš odvrati Davidu: "Dobro!  Zato ću te postaviti da budeš mojim čuvarom zauvijek." </p>
<p id="v3"><sup><small>3</small></sup>  Samuel bijaše umro, a sav ga Izrael bijaše oplakao naričući  za njim. Ukopali su ga u njegovu gradu Rami. A Šaul bijaše istjerao  iz zemlje sve zazivače duhova i vračeve. </p>
<p id="v4"><sup><small>4</small></sup>  Dok su se Filistejci skupljali te došli i utaborili se  kod Šunema, Šaul skupi sve Izraelce te se utabori na Gilboi. </p>
<p id="v5"><sup><small>5</small></sup>  Kad Šaul ugleda filistejski tabor, uplaši se i srce mu snažno  zadrhta. </p>
<p id="v6"><sup><small>6</small></sup>  Šaul upita za savjet Jahvu, ali mu Jahve ne dade  odgovora - ni u snima, ni po Urimu, ni preko proroka. </p>
<p id="v7"><sup><small>7</small></sup>  Zato  Šaul reče svojim slugama: "Potražite mi ženu koja zaziva duhove  da odem k njoj i upitam je." A sluge mu odgovoriše: "Evo, u En  Doru ima žena koja zaziva duhove." <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v8"><sup><small>8</small></sup>  Tada se Šaul preruši, obuče druge haljine i otputi se  sa dva čovjeka. I dođe noću k onoj ženi i reče joj: "Daj mi vračaj  pomoću duha i dozovi mi onoga koga ti reknem." </p>
<p id="v9"><sup><small>9</small></sup>  A žena mu odgovori:  "Ta ti znaš što je učinio Šaul i kako je istrijebio iz zemlje  zazivače duhova i vračeve. Zašto postavljaš zamke mome životu  da me pogubiš?" </p>
<p id="v10"><sup><small>10</small></sup>  A Šaul joj se zakle Jahvom govoreći: "Tako  mi živog Jahve, nećeš biti ništa kriva za ovo!" </p>
<p id="v11"><sup><small>11</small></sup>  Tada žena  zapita: "Koga da ti dozovem?" A on odgovori: "Dozovi mi Samuela!" </p>
<p id="v12"><sup><small>12</small></sup>  Kad žena ugleda Samuela, povika iza glasa, a onda reče  Šaulu: "Zašto si me prevario? Ta ti si Šaul!" </p>
<p id="v13"><sup><small>13</small></sup>  A kralj joj  odvrati: "Ne boj se! Nego što vidiš?" A žena odgovori Šaulu:  "Vidim nešto božansko što se diže iz zemlje." </p>
<p id="v14"><sup><small>14</small></sup>  Šaul je upita:  "Kakva je obličja?" A ona odgovori: "Izlazi starac, ogrnut plaštem."  Tada Šaul spozna da je to Samuel, pa pade licem do zemlje i pokloni  se. </p>
<p id="v15"><sup><small>15</small></sup>  Samuel upita Šaula: "Zašto si pomutio moj mir dozivajući  me gore?" A Šaul odgovori: "U velikoj sam nevolji jer su Filistejci  zavojštili na me, a Bog se okrenuo od mene i ne odgovara mi više  ni preko proroka ni u snima. Zato sam dozvao tebe da me poučiš  što da činim." <sup id="cite3"><a href="#fn3">[3]</a></sup></p>
<p id="v16"><sup><small>16</small></sup>  A Samuel odvrati: "Zašto mene pitaš kad se  Jahve odvratio od tebe i postao ti neprijateljem? </p>
<p id="v17"><sup><small>17</small></sup>  Jahve ti  je učinio kako ti je kazao preko mene: istrgao je kraljevstvo  iz tvoje ruke i dao ga tvome suparniku, Davidu, </p>
<p id="v18"><sup><small>18</small></sup>  jer nisi  poslušao riječi Jahvinih i jer nisi izvršio njegova žestokog  gnjeva na Amaleku: stoga ti je Jahve danas ovako učinio. <sup id="cite4"><a href="#fn4">[4]</a></sup></p>
<p id="v19"><sup><small>19</small></sup>  Jahve  će predati, zajedno s tobom, i Izraela u filistejske ruke. Sutra  ćeš sa svojim sinovima biti sa mnom, a i tabor izraelski Jahve  će predati u filistejske ruke." </p>
<p id="v20"><sup><small>20</small></sup>  Šaul se užasnu i pade na zemlju kako je dug. Spopade  ga silan strah od Samuelovih riječi. I ponestade mu snage, jer  nije ništa jeo cijeli dan i cijelu noć. </p>
<p id="v21"><sup><small>21</small></sup>  Kad ona žena dođe  k Šaulu i opazi kako je sav zaplašen, reče mu: "Gle, tvoja je  službenica poslušala tvoju riječ, stavila sam svoj život na kocku  i poslušala tvoje zapovijedi koje si mi naložio. </p>
<p id="v22"><sup><small>22</small></sup>  Zato sada  poslušaj i ti riječi službenice svoje: dopusti da ti pružim zalogaj  kruha; jedi da ti se vrati snaga te uzmogneš poći svojim putem." </p>
<p id="v23"><sup><small>23</small></sup>  Ali on ne htjede nego reče: "Neću jesti!" Ali kad ga  zaokupiše njegove sluge, zajedno sa ženom, posluša ih, ustade  sa zemlje i sjede na postelju. </p>
<p id="v24"><sup><small>24</small></sup>  Žena je imala kod kuće tele  u tovu. Brzo ga zakla, zatim uze brašna, umijesi ga i napeče  beskvasnoga kruha. </p>
<p id="v25"><sup><small>25</small></sup>  Potom stavi sve pred Šaula i njegove ljude.  Pošto su jeli, ustadoše i još iste noći krenuše natrag. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Samuel/27">
          <span class="mdi mdi-arrow-left-drop-circle"></span><span class="pl-2">1 Samuelova - Poglavlje 27</span>
        </a>
        </td>
        <td>
        <a href="/hr/Bible/1_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Samuel/29">
          <span class="pr-2">1 Samuelova - Poglavlje 29</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 28:7-19 <i>Šamanice</i>: <a href="/hr/The_Urantia_Book/90#p2_5">KU 90:2.5</a>. </li>
  <li id="fn2"><a href="#cite2">↑</a> 28:7-25 <i>Vještica iz Endora</i>: <a href="/hr/The_Urantia_Book/146#p7_1">KU 146:7.1</a>. </li>
  <li id="fn3"><a href="#cite3">↑</a> 28:15 <i>Bog „govori“ u snovima</i>: <a href="/hr/The_Urantia_Book/86#p5_7">KU 86:5.7</a>. </li>
  <li id="fn4"><a href="#cite4">↑</a> 28:18 <i>Ritualne pogreške</i>: <a href="/hr/The_Urantia_Book/97#p9_6">KU 97:9.6</a>. </li>
</ol>
</div>
