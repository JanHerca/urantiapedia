<!--
title: "1 Samuelova - Poglavlje 1"
description: 
published: true
date: 2025-11-18T12:59:53Z
tags: bible, bible—1 samuel
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        </td>
        <td>
        <a href="/hr/Bible/1_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Samuel/2">
          <span class="pr-2">1 Samuelova - Poglavlje 2</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Bio jedan čovjek iz Ramatajima, Sufovac iz Efrajimove gore, po imenu Elkana, sin Jerohama, sina Elihua, sina Tohua, sina  Sufova, Efrajimljanin. </p>
<p id="v2"><sup><small>2</small></sup>  Imao je dvije žene: ime jednoj bijaše  Ana, a drugoj bijaše ime Penina. Penina je imala djece, a Ana  ih nije imala. </p>
<p id="v3"><sup><small>3</small></sup>  Taj je čovjek svake godine uzlazio iz svoga  grada da se pokloni i prinese žrtvu Jahvi Sebaotu u Šilu. Ondje  su bila dva sina Elijeva, Hofni i Pinhas, kao svećenici Jahvini. <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v4"><sup><small>4</small></sup>  Jednoga dana Elkana prinese žrtvu. On je obično svojoj  ženi Penini i svim njezinim sinovima i kćerima davao više žrtvenih  dijelova, </p>
<p id="v5"><sup><small>5</small></sup>  a Ani je davao samo jedan dio, premda je više ljubio  Anu, ali Jahve joj ne bijaše dao od srca poroda. </p>
<p id="v6"><sup><small>6</small></sup>  Uz to joj  je suparnica njezina zanovijetala da je ponizi što joj Jahve  ne bijaše dao od srca poroda. </p>
<p id="v7"><sup><small>7</small></sup>  Tako je bivalo svake godine  kad god bi polazili u Dom Jahvin: Penina je zanovijetala Ani.  Ana je stoga plakala i nije htjela jesti. </p>
<p id="v8"><sup><small>8</small></sup>  Tada joj reče Elkana, njezin muž: "Zašto plačeš, Ana? I zašto ne jedeš? Zašto ti je  srce rastuženo? Nisam li ti ja vredniji nego deset sinova?" </p>
<p id="v9"><sup><small>9</small></sup>  Ali Ana ustade, pošto su jeli i pili u sobi, i stupi pred  Jahvu - a svećenik Eli sjeđaše na stolici na pragu svetišta Jahvina. </p>
<p id="v10"><sup><small>10</small></sup>  I ojađena u duši pomoli se Ana Jahvi, plačući gorko. </p>
<p id="v11"><sup><small>11</small></sup>  I  zavjetova se ovako: "Jahve Sebaote! Ako pogledaš na nevolju službenice  svoje i opomeneš se mene i ne zaboraviš službenice svoje te dadeš  službenici svojoj muško čedo, ja ću ga darovati Jahvi za sve  dane njegova života i britva neće prijeći preko glave njegove." </p>
<p id="v12"><sup><small>12</small></sup>  Tako se ona dugo molila pred Jahvom, a Eli je motrio  usta njezina. </p>
<p id="v13"><sup><small>13</small></sup>  Ana govoraše u srcu; samo se usne njezine micahu, a glas joj se nije čuo. Zato Eli pomisli da je pijana. </p>
<p id="v14"><sup><small>14</small></sup>  I  reče joj Eli: "Dokle ćeš biti pijana? Otrijezni se od vina što  je u tebi!" </p>
<p id="v15"><sup><small>15</small></sup>  Ali Ana odgovori i reče: "Nisam pijana, gospodaru, nego  sam velika nesretnica. Nisam pila ni vina ni opojna pića nego  izlijevam dušu svoju pred Jahvom. </p>
<p id="v16"><sup><small>16</small></sup>  Ne sudi službenicu svoju  kao ženu nevaljalu, jer sam od preteške tuge i žalosti tako dugo  molila." </p>
<p id="v17"><sup><small>17</small></sup>  Tada joj Eli odgovori ovako: "Pođi u miru! A Bog Izraelov  neka ti ispuni molitvu kojom si ga molila." </p>
<p id="v18"><sup><small>18</small></sup>  A ona reče: "Neka službenica tvoja nađe milost u očima  tvojim!" I žena ode svojim putem: jela je i lice joj nije više  bilo tužno kao i prije. </p>
<p id="v19"><sup><small>19</small></sup>  Sutradan uraniše i pokloniše se Jahvi, a onda se vratiše  i dođoše svojoj kući u Ramu. Elkana pozna Anu, ženu svoju, a  Jahve je se opomenu. </p>
<p id="v20"><sup><small>20</small></sup>  Ana zatrudnje i, kad bi vrijeme, rodi  sina koga nazva imenom Samuel, "jer sam ga", reče, "izmolila  od Jahve". </p>
<p id="v21"><sup><small>21</small></sup>  Poslije godine dana uziđe njezin muž Elkana sa svim domom  svojim da prinese Jahvi godišnju žrtvu i da izvrši zavjet. </p>
<p id="v22"><sup><small>22</small></sup>  Ali  Ana ne pođe s njim jer reče svome mužu: "Neću poći dok se dijete  ne odbije od prsiju, a onda ću ga odvesti da se pokaže pred Jahvom  i da ostane ondje zauvijek." </p>
<p id="v23"><sup><small>23</small></sup>  I odgovori joj Elkana, njezin muž: "Čini kako misliš  da je dobro; ostani dok ga ne odbiješ od prsiju; samo neka ti  Jahve ispuni tvoju želju!" I žena osta kod kuće dojeći sina svoga dok ga nije odbila  od prsiju. </p>
<p id="v24"><sup><small>24</small></sup>  Čim ga je odbila od prsiju, povede ga sa sobom uzevši  uz to trogodišnjeg junca, efu brašna i mijeh vina; i uvede ga  u Dom Jahvin u Šilu. A dječak je bio još vrlo mlad. </p>
<p id="v25"><sup><small>25</small></sup>  Tada  zaklaše junca, a majka dječakova pristupi k Eliju. </p>
<p id="v26"><sup><small>26</small></sup>  I reče  Ana: "Dopusti, gospodaru! Tako ti života tvoga, gospodaru, ja  sam ona žena koja je stajala ovdje kraj tebe moleći se Jahvi. </p>
<p id="v27"><sup><small>27</small></sup>  Molila sam za ovo dijete, i Jahve mi je uslišio prošnju kojom  sam ga prosila. </p>
<p id="v28"><sup><small>28</small></sup>  Zato i ja njega ustupam Jahvi za sve dane  njegova života: ta isprošen je od Jahve." I pokloniše se ondje  Jahvi. </p>
<br/>
<figure class="table chapter-navigator">
  <table>
    <tbody>
      <tr>
        <td>
        </td>
        <td>
        <a href="/hr/Bible/1_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Samuel/2">
          <span class="pr-2">1 Samuelova - Poglavlje 2</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 1:3 <i>Gospod nad vojskama</i>: <a href="/hr/The_Urantia_Book/96#p1_9">KU 96:1.9</a>. </li>
  <li id="fn2"><a href="#cite2">↑</a> 1:3,11 <i>Više nije Gospodar nad vojskama</i>: <a href="/hr/The_Urantia_Book/194#p3_11">KU 194:3.11</a>. </li>
</ol>
</div>
