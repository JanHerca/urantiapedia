<!--
title: "1 Samuelova - Poglavlje 17"
description: 
published: true
date: 2025-11-18T12:59:53Z
tags: bible, bible—1 samuel
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Samuel/16">
          <span class="mdi mdi-arrow-left-drop-circle"></span><span class="pl-2">1 Samuelova - Poglavlje 16</span>
        </a>
        </td>
        <td>
        <a href="/hr/Bible/1_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Samuel/18">
          <span class="pr-2">1 Samuelova - Poglavlje 18</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Filistejci skupiše svoje čete za rat i sastaše se kod Soka  u Judeji. Tabor udariše između Soka i Azeke kod Efes Damima. <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  A Šaul i Izraelci skupiše se i utaboriše u Terebintskoj dolini, i svrstaše se za boj protiv Filistejaca. </p>
<p id="v3"><sup><small>3</small></sup>  Filistejci su stajali  na gori s jedne strane, Izraelci na gori s druge strane, a dolina  bila među njima. </p>
<p id="v4"><sup><small>4</small></sup>  Iz filistejskih redova izađe jedan izazivač. Zvao se Golijat, a bio je iz Gata. Visok bijaše šest lakata i jedan pedalj. </p>
<p id="v5"><sup><small>5</small></sup>  Na  glavi je imao mjedenu kacigu, obučen je bio u ljuskav oklop,  a oklop mu težak pet tisuća mjedenih šekela. </p>
<p id="v6"><sup><small>6</small></sup>  Na nogama je  imao mjedene nogavice, a na ramenima mjedenu sulicu. </p>
<p id="v7"><sup><small>7</small></sup>  Kopljača  njegova koplja bila je kao tkalačko vratilo, a šiljak koplja  težak šest stotina željeznih šekela. Pred njim je stupao štitonoša. </p>
<p id="v8"><sup><small>8</small></sup>  On se postavi pred izraelske bojne redove i dovikne im:  "Što ste izašli da se svrstate za bitku? Nisam li ja Filistejac, a vi Šaulove sluge? Izaberite između sebe jednoga čovjeka pa  neka siđe k meni! </p>
<p id="v9"><sup><small>9</small></sup>  Ako pobijedi u borbi sa mnom i pogubi me, mi ćemo biti vaše sluge. Ako li ja pobijedim njega i pogubim  ga, onda ćete vi biti naše sluge i nama ćete robovati." </p>
<p id="v10"><sup><small>10</small></sup>  Još  je Filistejac rekao: "Ja sam danas izazvao Izraelove bojne redove.  Dajte mi čovjeka da se ogledamo u dvoboju!" </p>
<p id="v11"><sup><small>11</small></sup>  Kad je Šaul i  sav Izrael čuo što je rekao Filistejac, obuze ih strah i drhat. </p>
<p id="v12"><sup><small>12</small></sup>  David je bio sin nekoga Efraćanina iz Betlehema u Judeji;  taj se zvao Jišaj, a imao je osam sinova. Taj je čovjek u Šaulovo  vrijeme bio star i odmakao u godinama. </p>
<p id="v13"><sup><small>13</small></sup>  Tri najstarija Jišajeva  sina bijahu otišla u rat za Šaulom; a ta trojica njegovih sinova  koji bijahu otišli u rat zvahu se: najstariji Eliab, drugi Abinadab, a treći Šama. </p>
<p id="v14"><sup><small>14</small></sup>  David bijaše najmlađi. A tri najstarija bijahu  otišla za Šaulom. - </p>
<p id="v15"><sup><small>15</small></sup>  David je odlazio k Šaulu i vraćao se  iz njegove službe da pase stada svoga oca u Betlehemu. </p>
<p id="v16"><sup><small>16</small></sup>  A  Filistejac izlazio svakoga jutra i večeri i postavljao se tako  četrdeset dana. - </p>
<p id="v17"><sup><small>17</small></sup>  A Jišaj reče svome sinu Davidu: "Uzmi za  svoju braću ovu efu prženoga žita i ovih deset hljebova i odnesi  brže svojoj braći u tabor. </p>
<p id="v18"><sup><small>18</small></sup>  A ovih deset sireva odnesi njihovu  tisućniku. Propitaj se za zdravlje svoje braće i donesi od njih  znak da si izvršio nalog! </p>
<p id="v19"><sup><small>19</small></sup>  Oni su sa Šaulom i svim Izraelom  u Terebintskoj dolini: vojuju protiv Filistejaca." </p>
<p id="v20"><sup><small>20</small></sup>  David ustade u rano jutro, ostavi stado jednom čuvaru, spremi se i ode kako mu bijaše zapovjedio Jišaj. U tabor je  stigao kad je vojska izlazila u bojni red i dizala bojni poklik. </p>
<p id="v21"><sup><small>21</small></sup>  Izraelci i Filistejci svrstaše se u bojni red jedni prema  drugima. </p>
<p id="v22"><sup><small>22</small></sup>  David ostavi svoje stvari čuvaru opreme pa otrča  u bojni red. Došavši, zapita svoju braću za zdravlje. </p>
<p id="v23"><sup><small>23</small></sup>  Dok je s njima govorio, gle, onaj izazivač (zvao se Golijat, Filistejac iz Gata) iziđe iz filistejskih bojnih redova i ponovi  iste riječi kao prije. I David ih je čuo. </p>
<p id="v24"><sup><small>24</small></sup>  A čim su Izraelci  ugledali toga čovjeka, pobjegoše svi daleko od njega i strah  ih uhvati. </p>
<p id="v25"><sup><small>25</small></sup>  Neki Izraelac reče: "Jeste li vidjeli onoga čovjeka  što je izišao? A izišao je da izaziva Izraela. Tko njega pogubi, kralj će mu dati silno blago i dat će mu svoju kćer i oslobodit  će od poreza njegov očinski dom u Izraelu." </p>
<p id="v26"><sup><small>26</small></sup>  Tada David zapita ljude koji stajahu oko njega: "Što  će to dobiti čovjek koji ubije toga Filistejca i skine sramotu  s Izraela? I tko je taj neobrezani Filistejac da izaziva bojne  redove živoga Boga?" </p>
<p id="v27"><sup><small>27</small></sup>  A narod mu odgovori istim riječima kao  prije: "Eto to će dobiti čovjek koji ga pogubi." </p>
<p id="v28"><sup><small>28</small></sup>  A kad je Eliab, njegov najstariji brat, čuo kako se razgovara  s ljudima, usplamtje gnjevom na Davida pa mu reče: "A što si  ti došao ovamo? Kome si ostavio ono malo ovaca u pustinji? Znam  ja tvoju drskost i zlobu tvoga srca: došao si da vidiš bitku!" </p>
<p id="v29"><sup><small>29</small></sup>  A David odgovori: "A što sam učinio? Zar se ne smije ni riječ  reći?" </p>
<p id="v30"><sup><small>30</small></sup>  Tada se okrene od njega k drugome i zapita istim riječima  kao prije. Narod mu odgovori isto kao prvi put. </p>
<p id="v31"><sup><small>31</small></sup>  Kad su ljudi  čuli što je govorio David, jave to Šaulu, a on ga pozva preda  se. </p>
<p id="v32"><sup><small>32</small></sup>  David reče Šaulu: "Neka nikome ne klone srce zbog onoga  čovjeka! Tvoj će sluga izaći i borit će se s tim Filistejcem." </p>
<p id="v33"><sup><small>33</small></sup>  Ali Šaul odvrati Davidu: "Ne možeš ti izaći na toga Filistejca  da se boriš s njim jer si ti još dijete, a on ratnik od svoje  mladosti." </p>
<p id="v34"><sup><small>34</small></sup>  Ali David odgovori Šaulu: "Tvoj je sluga čuvao ovce svome  ocu, pa kad bi došao lav ili medvjed te uhvatio ovcu iz stada, </p>
<p id="v35"><sup><small>35</small></sup>  ja bih potrčao za njim, udario ga i istrgao mu ovcu iz ralja.  A ako bi se on digao na me, uhvatio bih ga za grivu i udarao  ga dok ga ne bih ubio. </p>
<p id="v36"><sup><small>36</small></sup>  I lava je i medvjeda tvoj sluga ubio, pa će i taj neobrezani Filistejac proći kao jedan od njih jer  je izazvao bojne čete Boga živoga." </p>
<p id="v37"><sup><small>37</small></sup>  David još dometne: "Jahve  koji me izbavio iz lavlje pandže i medvjeđe šape izbavit će me  i iz ruku toga Filistejca." Tada Šaul reče Davidu: "Idi i Jahve  neka bude s tobom!" </p>
<p id="v38"><sup><small>38</small></sup>  Šaul obuče Davida u svoju ratnu odoru, na glavu mu ustače  mjedenu kacigu i stavi mu oklop. </p>
<p id="v39"><sup><small>39</small></sup>  Pripasa Davidu svoj mač  preko odore, ali David uzalud pokuša hodati, jer ne bijaše navikao, pa reče Šaulu: "Ne mogu hodati u tome jer nisam navikao." Zato  sve skinu sa sebe. </p>
<p id="v40"><sup><small>40</small></sup>  David uze svoj štap u ruku, izabra u potoku pet glatkih  kamenova i metnu ih u svoju pastirsku torbu, koja mu je služila  kao torba za praćku, te s praćkom u ruci pođe prema Filistejcu. </p>
<p id="v41"><sup><small>41</small></sup>  A Filistejac se sve bliže primicao Davidu, dok je njegov  štitonoša stupao pred njim. </p>
<p id="v42"><sup><small>42</small></sup>  A kad Filistejac pogleda i vidje  Davida, prezre ga s njegove mladosti - bijaše David mladić, rumen, lijepa lica. </p>
<p id="v43"><sup><small>43</small></sup>  Zato Filistejac reče Davidu: "Zar sam ja pseto  te ideš na me sa štapovima?" I uze proklinjati Davida svojim  bogovima. </p>
<p id="v44"><sup><small>44</small></sup>  Zatim Filistejac reče Davidu: "Dođi k meni da dam  tvoje meso pticama nebeskim i zvijerima zemaljskim!" </p>
<p id="v45"><sup><small>45</small></sup>  A David odgovori Filistejcu: "Ti ideš na me mačem, kopljem  i sulicom, a ja idem na te u ime Jahve Sebaota, Boga Izraelovih  četa koje si ti izazvao. </p>
<p id="v46"><sup><small>46</small></sup>  Danas će te Jahve predati u moju  ruku, ja ću te ubiti, skinut ću tvoju glavu i još ću danas tvoje  mrtvo tijelo i mrtva tjelesa filistejske vojske dati pticama  nebeskim i zvijerima zemaljskim. Sva će zemlja znati da ima Bog  u Izraelu. </p>
<p id="v47"><sup><small>47</small></sup>  I sav će ovaj zbor znati da Jahve ne daje pobjedu  mačem ni kopljem, jer je Jahve gospodar bitke i on vas predaje  u naše ruke." <sup id="cite2"><a href="#fn2">[2]</a></sup></p>
<p id="v48"><sup><small>48</small></sup>  Kad se Filistejac približio i pošao prema Davidu, izađe  David iz bojnih redova i krenu pred Filistejca. </p>
<p id="v49"><sup><small>49</small></sup>  David segnu  rukom u torbu, izvadi iz nje kamen i hitnu ga iz praćke. I pogodi  Filistejca u čelo; kamen mu se zabi u čelo i on pade ničice na  zemlju. </p>
<p id="v50"><sup><small>50</small></sup>  Tako je David praćkom i kamenom nadjačao Filistejca:  udario je Filistejca i ubio ga, a nije imao mača u ruci. </p>
<p id="v51"><sup><small>51</small></sup>  Zato  David potrča i stade na Filistejca, zgrabi njegov mač, izvuče  ga iz korica i pogubi Filistejca odsjekavši mu glavu. Kad Filistejci vidješe kako pogibe njihov junak, nagnuše  u bijeg. </p>
<p id="v52"><sup><small>52</small></sup>  Tada ustadoše Izraelci i Judejci, digoše bojnu viku  i potjeraše Filistejce do opkopa oko Gata i do gradskih vrata  Ekrona; filistejski mrtvaci pokriše put od Šaarajima sve do Gata  i do Ekrona. </p>
<p id="v53"><sup><small>53</small></sup>  Nato se Izraelci vratiše iz te žestoke potjere  za Filistejcima i opljačkaše njihov tabor. </p>
<p id="v54"><sup><small>54</small></sup>  A David uze Filistejčevu  glavu i odnese je u Jeruzalem, a oružje njegovo položi u svoj  šator. </p>
<p id="v55"><sup><small>55</small></sup>  Kad je Šaul vidio Davida gdje izlazi pred Filistejca, upitao je svoga vojvodu Abnera: "Čiji je sin taj mladić, Abnere?"  A Abner je odgovorio: "Tako mi tvoga života, kralju, ne znam!" </p>
<p id="v56"><sup><small>56</small></sup>  A kralj mu reče: "Raspitaj se čiji je sin taj mladić!" </p>
<p id="v57"><sup><small>57</small></sup>  A kad se David vratio pošto je pogubio Filistejca, uze  ga Abner i dovede ga pred Šaula, a u ruci David još držaše Filistejčevu  glavu. </p>
<p id="v58"><sup><small>58</small></sup>  Šaul ga upita: "Čiji si ti sin, momče?" A David odgovori:  "Sin sam tvoga sluge Betlehemca Jišaja." </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Samuel/16">
          <span class="mdi mdi-arrow-left-drop-circle"></span><span class="pl-2">1 Samuelova - Poglavlje 16</span>
        </a>
        </td>
        <td>
        <a href="/hr/Bible/1_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Samuel/18">
          <span class="pr-2">1 Samuelova - Poglavlje 18</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 17:1-51 <i>Prvaci</i>: <a href="/hr/The_Urantia_Book/70#p1_19">KU 70:1.19</a>. </li>
  <li id="fn2"><a href="#cite2">↑</a> 17:47 <i>Bog bitaka</i>: <a href="/hr/The_Urantia_Book/70#p1_15">KU 70:1.15</a>.  <i>Bog bitaka</i>: <a href="/hr/The_Urantia_Book/89#p6_3">KU 89:6.3</a>. </li>
</ol>
</div>
