<!--
title: "1 Samuelova - Poglavlje 30"
description: 
published: true
date: 2025-11-18T12:59:53Z
tags: bible, bible—1 samuel
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Samuel/29">
          <span class="mdi mdi-arrow-left-drop-circle"></span><span class="pl-2">1 Samuelova - Poglavlje 29</span>
        </a>
        </td>
        <td>
        <a href="/hr/Bible/1_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Samuel/31">
          <span class="pr-2">1 Samuelova - Poglavlje 31</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Kad je David sa svojim ljudima treći dan stigao u Siklag,  a to Amalečani bijahu navalili na Negeb i na Siklag; opljačkali  su Siklag i ognjem ga spalili. </p>
<p id="v2"><sup><small>2</small></sup>  Zarobili su žene i sve koji  su bili ondje, malo i veliko. Nisu ubili nikoga, nego su samo  odveli roblje i otišli svojim putem. </p>
<p id="v3"><sup><small>3</small></sup>  Kad je, dakle, David  sa svojim ljudima došao u grad, vidješe da je grad spaljen, a  njihove žene, njihovi sinovi i njihove kćeri odvedeni u ropstvo. </p>
<p id="v4"><sup><small>4</small></sup>  Tada David i ljudi koji bijahu s njim podigoše glas i plakahu  dok im nije ponestalo snage za plač. </p>
<p id="v5"><sup><small>5</small></sup>  I obje Davidove žene  bijahu odvedene u ropstvo - Ahinoama Jizreelka i Abigajila, Nabalova  žena iz Karmela. </p>
<p id="v6"><sup><small>6</small></sup>  David se našao u velikoj nevolji jer su ljudi počeli govoriti  da će ga kamenovati, budući da su svi bili ogorčeni, svaki zbog  svojih sinova i zbog svojih kćeri. Ali se David ohrabri u Jahvi, svome Bogu. </p>
<p id="v7"><sup><small>7</small></sup>  David reče svećeniku Ebjataru, Ahimelekovu sinu:  "Donesi mi ovamo oplećak!" I Ebjatar donese Davidu oplećak. </p>
<p id="v8"><sup><small>8</small></sup>  Tada  David upita Jahvu za savjet govoreći: "Hoću li u potjeru za onim  razbojnicima i hoću li ih stići?" A on mu odgovori: "Idi u potjeru  jer ćeš ih zacijelo stići i zarobljenike ćeš izbaviti." </p>
<p id="v9"><sup><small>9</small></sup>  I pođe David sa šest stotina ljudi koji bijahu s njim  i dođoše do potoka Besora. </p>
<p id="v10"><sup><small>10</small></sup>  Odavde David sa četiri stotine  ljudi nastavi potjeru, a ostadoše dvije stotine ljudi što bijahu  tako umorni da nisu mogli prijeći preko potoka Besora. </p>
<p id="v11"><sup><small>11</small></sup>  U polju naiđoše na nekog Egipćanina. Dovedoše ga k Davidu, dadoše mu kruha da jede i vode da pije. </p>
<p id="v12"><sup><small>12</small></sup>  Dadoše mu grudu  smokava i dva grozda suhoga grožđa. Kad je to pojeo, vratio mu  se život, jer tri dana i tri noći ne bijaše ništa jeo i ništa  pio. </p>
<p id="v13"><sup><small>13</small></sup>  Tada ga David upita: "Čiji si ti i odakle si?" A on  odgovori: "Ja sam Egipćanin, sluga jednog Amalečanina. Moj me  gospodar ostavio jer sam se razbolio prije tri dana. </p>
<p id="v14"><sup><small>14</small></sup>  Bili  smo provalili u Negeb Keretski i Negeb Judejski, i u Negeb Kalebov, a Siklag smo zapalili ognjem." </p>
<p id="v15"><sup><small>15</small></sup>  David ga upita: "Hoćeš li me odvesti k toj razbojničkoj  družbi?" A on odgovori: "Zakuni mi se Bogom da me nećeš pogubiti  i da me nećeš predati u ruke mome gospodaru, pa ću te odvesti  k njima!" </p>
<p id="v16"><sup><small>16</small></sup>  On ga, dakle, odvede, i gle, oni se bijahu razasuli po  svem onom kraju, jedući, pijući i slaveći slavlje zbog svega  velikog plijena što su ga oteli iz zemlje filistejske i iz zemlje  Judine. </p>
<p id="v17"><sup><small>17</small></sup>  I David ih poče biti i tukao ih je od zore do mraka, izvršujući na njima "herem", kleto uništenje. Nitko od njih  nije izmakao, osim četiri stotine momaka, koji zajahaše na deve  i pobjegoše. </p>
<p id="v18"><sup><small>18</small></sup>  Tako je David izbavio sve što su bili oteli  Amalečani; i obje svoje žene izbavi David. </p>
<p id="v19"><sup><small>19</small></sup>  I ništa im nije  nestalo, od najmanjih stvari do najvećih, od plijena sve do sinova  i kćeri, sve što im bijaše oteto: sve je vratio David. </p>
<p id="v20"><sup><small>20</small></sup>  Tada  uzeše sve ovce i goveda, dotjeraše ih pred njega vičući: "Ovo  je plijen Davidov!" </p>
<p id="v21"><sup><small>21</small></sup>  Kad je David došao k onim dvjema stotinama ljudi koji  bijahu sustali te ne mogahu ići za Davidom i koje on bijaše ostavio  kod potoka Besora, iziđoše oni u susret Davidu i četi njegovoj:  približivši se Davidu i četi, pozdraviše ih. </p>
<p id="v22"><sup><small>22</small></sup>  Tada progovoriše svi zlobnici i ništarije između ljudi  koji su išli s Davidom i rekoše: "Budući da nisu išli s nama, ne dajmo im ništa od plijena koji smo izbavili, nego samo svakome  njegovu ženu i njegovu djecu, neka ih povedu sa sobom i neka  idu!" </p>
<p id="v23"><sup><small>23</small></sup>  Ali David reče: "Ne činite tako, braćo moja, poslije  onoga što nam je dao Jahve: on nas je čuvao i predao nam u ruke  razbojničku družbu koja bijaše izišla protiv nas. </p>
<p id="v24"><sup><small>24</small></sup>  Ta tko  će vas poslušati u tome? Jer kakav je dio onome koji ide u boj, takav je dio onome koji ostaje kod tovara. Jednak dio neka imaju  svi." </p>
<p id="v25"><sup><small>25</small></sup>  Tako ostade od onoga dana unapredak. David to učini uredbom  i zakonom u Izraelu sve do današnjeg dana. </p>
<p id="v26"><sup><small>26</small></sup>  Kad je David došao u Siklag, posla dio plijena starješinama  Jude, po pojedinim njihovim gradovima, s porukom: "Evo za vas  dar od plijena Jahvinih neprijatelja!" </p>
<p id="v27"><sup><small>27</small></sup>  Onima u Betulu, onima  u Rami u Negebu i onima u Jatiru; </p>
<p id="v28"><sup><small>28</small></sup>  onima u Aroeru, onima u  Sifmotu i onima u Eštemoi; </p>
<p id="v29"><sup><small>29</small></sup>  onima u Karmelu, onima u jerahmeelskim  gradovima i onima u kenijskim gradovima; </p>
<p id="v30"><sup><small>30</small></sup>  onima u Hormi, onima  u Bor Ašanu i onima u Eteru; </p>
<p id="v31"><sup><small>31</small></sup>  onima u Hebronu i u svim onima  mjestima u koja je dolazio David sa svojim ljudima. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Samuel/29">
          <span class="mdi mdi-arrow-left-drop-circle"></span><span class="pl-2">1 Samuelova - Poglavlje 29</span>
        </a>
        </td>
        <td>
        <a href="/hr/Bible/1_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Samuel/31">
          <span class="pr-2">1 Samuelova - Poglavlje 31</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
