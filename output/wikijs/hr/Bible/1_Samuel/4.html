<!--
title: "1 Samuelova - Poglavlje 4"
description: 
published: true
date: 2025-11-18T12:59:53Z
tags: bible, bible—1 samuel
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Samuel/3">
          <span class="mdi mdi-arrow-left-drop-circle"></span><span class="pl-2">1 Samuelova - Poglavlje 3</span>
        </a>
        </td>
        <td>
        <a href="/hr/Bible/1_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Samuel/5">
          <span class="pr-2">1 Samuelova - Poglavlje 5</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  U ono vrijeme skupiše Filistejci vojsku protiv Izraela. Izraelci  iziđoše pred njih da se pobiju i utaboriše se kod Eben Haezera, dok su Filistejci udarili tabor kod Afeka. </p>
<p id="v2"><sup><small>2</small></sup>  Filistejci se  svrstaše u bojni red protiv Izraela i nasta žestoka bitka. Izrael  podleže Filistejcima: oko četiri tisuće ljudi pogibe na bojištu, na otvorenu polju. </p>
<p id="v3"><sup><small>3</small></sup>  Kad se narod vratio u tabor, rekoše starješine Izraelove:  "Zašto je Jahve dopustio da nas Filistejci danas pobijede? Pođimo  u Šilo po Kovčeg saveza Jahvina neka dođe u našu sredinu i spasi  nas iz ruku naših neprijatelja." </p>
<p id="v4"><sup><small>4</small></sup>  Narod posla ljude u Šilo i donesoše odande Kovčeg saveza  Jahve nad vojskama, koji stoluje nad kerubinima; oba sina Elijeva, Hofni i Pinhas, dođoše kao pratioci Kovčega. </p>
<p id="v5"><sup><small>5</small></sup>  Kad je Kovčeg  Jahvin stigao u tabor, sav Izrael podiže gromki poklik, od kojega  odjeknu zemlja. </p>
<p id="v6"><sup><small>6</small></sup>  Filistejci čuše taj gromki poklik i zapitaše: "Što znači  taj gromki poklik u taboru Hebreja?" I shvatiše da je Kovčeg  Jahvin stigao u njihov tabor. </p>
<p id="v7"><sup><small>7</small></sup>  Tada Filistejce obuze strah  jer su govorili: "Bog je došao u tabor!" I povikaše: "Jao nama!  Tako nije bilo dosad. </p>
<p id="v8"><sup><small>8</small></sup>  Jao nama! Tko će nas izbaviti iz ruke  toga silnog Boga? To je onaj koji je udario Egipat svakojakim  nevoljama. </p>
<p id="v9"><sup><small>9</small></sup>  Ohrabrite se i budite junaci, Filistejci, da ne  postanete robovi Hebrejima kao što su oni bili robovi vama; budite  junaci i borite se!" </p>
<p id="v10"><sup><small>10</small></sup>  Tada Filistejci zametnuše bitku, Izraelci biše potučeni  i pobjegoše svaki u svoj šator. Poraz je bio silan, jer je trideset  tisuća pješaka poginulo na izraelskoj strani. </p>
<p id="v11"><sup><small>11</small></sup>  I Kovčeg Božji  bi otet, i oba sina Elijeva poginuše, Hofni i Pinhas. </p>
<p id="v12"><sup><small>12</small></sup>  Jedan Benjaminovac otrča iz bojnih redova i stiže u Šilo  još istoga dana, razderanih haljina i glave posute prašinom. </p>
<p id="v13"><sup><small>13</small></sup>  Kad je stigao, Eli je sjedio na svojoj stolici, pokraj vrata, pazeći na cestu, jer mu je srce strepilo za Kovčeg Božji. Taj  dakle čovjek dođe da gradu donese glas, i nasta silna vika po  svem gradu. </p>
<p id="v14"><sup><small>14</small></sup>  Kad je Eli čuo viku, upita: "Kakva je to velika  vika?" Čovjek se požuri i dođe da obavijesti Elija. - </p>
<p id="v15"><sup><small>15</small></sup>  A Eliju  bijaše devedeset i osam godina, oči mu bijahu ukočene te ništa  više nije vidio. - </p>
<p id="v16"><sup><small>16</small></sup>  Čovjek reče Eliju: "Dolazim s bojišta, danas sam utekao iz boja." Tada starac zapita: "Što se dogodilo, sine?" </p>
<p id="v17"><sup><small>17</small></sup>  Glasnik odgovori: "Izrael je pobjegao pred Filistejcima, bio je to težak poraz za narod i još su oba tvoja sina poginula  i Kovčeg je Božji otet!" </p>
<p id="v18"><sup><small>18</small></sup>  Kad je spomenuo Kovčeg Božji, pade Eli sa stolice nauznak  kraj vrata, slomi vrat i umrije, jer je bio star čovjek i težak.  Bio je sudac u Izraelu četrdeset godina. </p>
<p id="v19"><sup><small>19</small></sup>  Njegova snaha, žena Pinhasova, bijaše trudna i pred porodom.  Kad je čula vijest da je otet Kovčeg Božji i da je umro njezin  svekar i poginuo njezin muž, savila se i rodila jer su je najednom  uhvatili trudovi. </p>
<p id="v20"><sup><small>20</small></sup>  Kako je bila na samrti, rekoše joj žene  koje stajahu oko nje: "Budi bez brige jer si rodila sina!" Ali  ona ne odgovori niti obrati misli na to. </p>
<p id="v21"><sup><small>21</small></sup>  Djetetu nadjenu  ime Ikabod govoreći: "Otišla je slava od Izraela." Time je mislila  na oteti Kovčeg Božji i na svoga svekra i svoga muža. </p>
<p id="v22"><sup><small>22</small></sup>  Zato  reče: "Otišla je slava od Izraela" jer je otet Kovčeg Božji. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Samuel/3">
          <span class="mdi mdi-arrow-left-drop-circle"></span><span class="pl-2">1 Samuelova - Poglavlje 3</span>
        </a>
        </td>
        <td>
        <a href="/hr/Bible/1_Samuel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Samuel/5">
          <span class="pr-2">1 Samuelova - Poglavlje 5</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
