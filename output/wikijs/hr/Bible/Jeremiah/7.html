<!--
title: "Jeremija - Poglavlje 7"
description: 
published: true
date: 2025-11-18T12:59:53Z
tags: bible, bible—jeremiah
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Jeremiah/6">
          <span class="mdi mdi-arrow-left-drop-circle"></span><span class="pl-2">Jeremija - Poglavlje 6</span>
        </a>
        </td>
        <td>
        <a href="/hr/Bible/Jeremiah/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Jeremiah/8">
          <span class="pr-2">Jeremija - Poglavlje 8</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Ovo je riječ što dođe Jeremiji od Gospodina: </p>
<p id="v2"><sup><small>2</small></sup>  "Stani pred  vrata Doma Jahvina, objavi ondje ovu riječ. Reci: Čujte riječ  Jahvinu, svi Judejci koji ulazite na ova vrata da se poklonite  Jahvi. </p>
<p id="v3"><sup><small>3</small></sup>  Ovako govori Jahve nad Vojskama, Bog Izraelov: 'Popravite  svoje putove i djela svoja, pa ću boraviti s vama na ovome mjestu. </p>
<p id="v4"><sup><small>4</small></sup>  Ne uzdajte se u lažne riječi: 'Svetište Jahvino! Svetište  Jahvino! Svetište Jahvino!' </p>
<p id="v5"><sup><small>5</small></sup>  Ali ako zaista popravite svoje  putove i djela svoja i ako zaista budete činili što je pravo, svatko prema bližnjemu svome, </p>
<p id="v6"><sup><small>6</small></sup>  ako ne budete tlačili stranca, sirote i udovice i ne budete prolijevali krvi nedužne na ovome  mjestu, ako ne budete trčali za tuđim bogovima na svoju nesreću  - </p>
<p id="v7"><sup><small>7</small></sup>  boravit ću s vama na ovome mjestu, u zemlji koju sam dao  vašim ocima zauvijek. </p>
<p id="v8"><sup><small>8</small></sup>  Ali se vi uzdate u lažne i beskorisne  riječi! </p>
<p id="v9"><sup><small>9</small></sup>  Zar da kradete, ubijate, činite preljub, krivo se  zaklinjete, palite tamjan Baalu i trčite za tuđim bogovima kojih  ne poznajete, </p>
<p id="v10"><sup><small>10</small></sup>  a onda da dolazite i stojite preda mnom u Domu  ovome koji nosi moje ime i govorite: 'Spašeni smo!' i da nakon  toga opet činite nedjela i opačine? </p>
<p id="v11"><sup><small>11</small></sup>  Zar je Dom ovaj, koji  se zove mojim imenom, u vašim očima pećina razbojnička? Ali ja  dobro vidim" - riječ je Jahvina. <sup id="cite1"><a href="#fn1">[1]</a></sup></p>
<p id="v12"><sup><small>12</small></sup>  "Pođite, dakle, na moje mjesto koje je u Šilu, gdje nekoć  nastanih ime svoje, i pogledajte što od njega učinih zbog opačina  naroda svoga izraelskoga. </p>
<p id="v13"><sup><small>13</small></sup>  Kako činite sva ona ista nedjela  - riječ je Jahvina - i premda vas neumorno opominjem, vi ne slušate, a kad vas zovem, vi se ne odazivate: <sup id="cite2"><a href="#fn2">[2]</a></sup></p>
<p id="v14"><sup><small>14</small></sup>  od ovoga Doma što se  zove mojim imenom, u koje se vi uzdate, i od ovoga mjesta što  ga dadoh vama i ocima vašim učinit ću isto što sam učinio i od  Šila. </p>
<p id="v15"><sup><small>15</small></sup>  Odbacit ću vas od lica svojega kao što odbacih svu  braću vašu, sve potomstvo Efrajimovo." </p>
<p id="v16"><sup><small>16</small></sup>  "A ti ne moli milosti za narod ovaj, ne diži glasa za  njih i ne moli, ne navaljuj na me jer te neću uslišiti. </p>
<p id="v17"><sup><small>17</small></sup>  Ne  vidiš li što čine po gradovima judejskim i po ulicama jeruzalemskim? </p>
<p id="v18"><sup><small>18</small></sup>  Djeca kupe drva, oci pale vatru, žene mijese tijesto da ispeku  kolače 'kraljici neba' i lijevaju ljevanice tuđim bogovima da  me pogrde. </p>
<p id="v19"><sup><small>19</small></sup>  Zar mene tim pogrđuju - riječ je Jahvina - a ne  sebe na svoju sramotu?" </p>
<p id="v20"><sup><small>20</small></sup>  I stoga ovako govori Jahve Gospod:  "Evo, gnjev svoj i jarost svoju izlit ću na ovo mjesto, na ljude  i na stoku, na poljsko drveće i na plodove zemlje, rasplamtjet  će se i neće se ugasiti." </p>
<p id="v21"><sup><small>21</small></sup>  Ovako govori Jahve nad Vojskama, Bog Izraelov: "Paljenicama  dometnite još i klanice, i jedite meso. </p>
<p id="v22"><sup><small>22</small></sup>  Ja ništa ne rekoh  ocima vašim o paljenicama i klanicama, niti im što o tom zapovjedih  kad ih izvedoh iz zemlje egipatske. </p>
<p id="v23"><sup><small>23</small></sup>  Ovo im ja zapovjedih:  'Slušajte glas moj, pa ću ja biti vaš Bog, a vi ćete biti moj  narod. Idite putem kojim vam zapovjedih, da vam dobro bude.' </p>
<p id="v24"><sup><small>24</small></sup>  A oni ne poslušaše, uho svoje ne prignuše, već pođoše po  savjetu i okorjelosti zloga srca svojega; okrenuše mi leđa, a  ne lice. </p>
<p id="v25"><sup><small>25</small></sup>  Od dana kad oci vaši iziđoše iz zemlje egipatske  pa do dana današnjeg slao sam vam tolike sluge svoje, proroke, iz dana u dan, neumorno. </p>
<p id="v26"><sup><small>26</small></sup>  Ali me oni nisu slušali, uho svoje  nisu prignuli, nego otvrdnuše, gori od otaca svojih. </p>
<p id="v27"><sup><small>27</small></sup>  Možeš  im sve to reći, ali te neće poslušati; zovi ih, neće ti se odazvati. </p>
<p id="v28"><sup><small>28</small></sup>  Zato im reci: 'Ovo je narod koji ne sluša glasa Jahve, Boga  svojega, i ne prima opomenÄe. Nestade istine, nestade je iz usta  njihovih.'" </p>
<p id="v29"><sup><small>29</small></sup>  Ostriži svoju dugu kosu, baci je. Po goletima protuži tužaljkom, jer Jahve odbaci i odvrgnu rod na koji se razgnjevio. </p>
<p id="v30"><sup><small>30</small></sup>  "Da, sinovi Judini čine što je zlo u očima mojim" - riječ  je Jahvina. "Postaviše grozote u Dom koji se mojim zove imenom, da ga oskvrnu; </p>
<p id="v31"><sup><small>31</small></sup>  podigoše uzvišice tofetske u Dolini Ben Hinomu  i spaljuju vatrom svoje sinove i kćeri - što im ja nikad ne zapovjedih  niti mi to ikada na um pade. </p>
<p id="v32"><sup><small>32</small></sup>  Stoga evo dolaze dani - riječ  je Jahvina - kad se više neće reći Tofet ni Dolina Ben Hinom, nego Dolina klanja. U Tofetu će se pokapati mrtvi, jer drugdje  neće biti mjesta. </p>
<p id="v33"><sup><small>33</small></sup>  A mrtva tijela ovoga naroda bit će hrana  pticama nebeskim i zvjeradi zemaljskoj, i nitko se neće naći  da ih poplaši i otjera. </p>
<p id="v34"><sup><small>34</small></sup>  Uklonit ću iz gradova judejskih i  s ulica jeruzalemskih radost i veselje: jer će se zemlja ta pretvoriti  u pustinju." </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Jeremiah/6">
          <span class="mdi mdi-arrow-left-drop-circle"></span><span class="pl-2">Jeremija - Poglavlje 6</span>
        </a>
        </td>
        <td>
        <a href="/hr/Bible/Jeremiah/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Jeremiah/8">
          <span class="pr-2">Jeremija - Poglavlje 8</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 7:11 <i>Očeva kuća: jazbina lopova</i>: <a href="/hr/The_Urantia_Book/173#p1_7">KU 173:1.7</a>. </li>
  <li id="fn2"><a href="#cite2">↑</a> 7:13-14 <i>„Bog je rekao“</i>: <a href="/hr/The_Urantia_Book/156#p5_4">KU 156:5.4</a>. </li>
</ol>
</div>
