<!--
title: "Jeremija - Poglavlje 38"
description: 
published: true
date: 2025-11-18T12:59:53Z
tags: bible, bible—jeremiah
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Jeremiah/37">
          <span class="mdi mdi-arrow-left-drop-circle"></span><span class="pl-2">Jeremija - Poglavlje 37</span>
        </a>
        </td>
        <td>
        <a href="/hr/Bible/Jeremiah/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Jeremiah/39">
          <span class="pr-2">Jeremija - Poglavlje 39</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Šefatja, sin Matanov, i Gedalija, sin Pašhurov, i Jukal, sin  Šelemjin, i Pašhur, sin Malkijin, čuše tada za riječi što ih  Jeremija kaza svemu narodu: </p>
<p id="v2"><sup><small>2</small></sup>  "Ovako govori Jahve: 'Tko ostane  u ovome gradu, poginut će od mača, gladi i kuge. A tko izađe  pred Kaldejce, spasit će život - život će mu ostati kao plijen, ostat će živ.' <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v3"><sup><small>3</small></sup>  Jer ovako govori Jahve: 'Ovaj će grad odista  pasti u ruke vojsci kralja babilonskoga i ona će ga zauzeti!'" </p>
<p id="v4"><sup><small>4</small></sup>  Tada dostojanstvenici rekoše kralju: "Ovoga čovjeka valja  ubiti: on zaista obeshrabruje ratnike koji su još ostali u gradu  i sav narod kad takve riječi pred njima govori. Pa taj čovjek  ne traži dobrobit ovoga naroda, nego njegovu propast." </p>
<p id="v5"><sup><small>5</small></sup>  A kralj  Sidkija odgovori: "Eto, on je u vašim rukama, jer kralj ionako  više nema nikakve vlasti nad vama." <sup id="cite3"><a href="#fn3">[3]</a></sup></p>
<p id="v6"><sup><small>6</small></sup>  Tada pograbiše Jeremiju  i baciše ga u čatrnju kraljevića Malkije, što je bila u tamničkom  dvorištu, i oni ga spustiše na užetima. Ali u čatrnji ne bijaše  vode, već samo glib, tako da Jeremija propade u glib. <sup id="cite4"><a href="#fn4">[4]</a></sup></p>
<p id="v7"><sup><small>7</small></sup>  Ali Kušit Ebed-Melek, dvorjanin koji bijaše u kraljevskom  dvoru, doču da su Jeremiju bacili u čatrnju dok je kralj upravo  sjedio kod Benjaminovih vrata. </p>
<p id="v8"><sup><small>8</small></sup>  Tada Ebed-Melek izađe iz kraljevskog  dvora te ovako reče kralju: </p>
<p id="v9"><sup><small>9</small></sup>  "Gospodaru, kralju moj, zlo čine  ovi ljudi kad tako postupaju s prorokom Jeremijom: bacili su  ga u čatrnju, gdje će od gladi umrijeti, jer nema kruha u gradu." </p>
<p id="v10"><sup><small>10</small></sup>  Nato kralj zapovjedi Kušitu Ebed-Meleku: "Povedi trojicu  ljudi te izvuci proroka Jeremiju iz čatrnje dok nije umro." </p>
<p id="v11"><sup><small>11</small></sup>  I  Ebed-Melek povede ljude, uđe u kraljevski dvor, pod riznicu:  uze ondje nešto iznošenih i poderanih dronjaka te ih na užetu  spusti Jeremiji u čatrnju. </p>
<p id="v12"><sup><small>12</small></sup>  Kušit Ebed-Melek reče Jeremiji:  "Podmetni iznošene i poderane dronjke pod pazuha i pod užad."  Jeremija učini tako. </p>
<p id="v13"><sup><small>13</small></sup>  Tada na užetima izvukoše Jeremiju iz  čatrnje. Otada Jeremija ostade u tamničkom dvorištu. </p>
<p id="v14"><sup><small>14</small></sup>  Kralj Sidkija posla po proroka Jeremiju te ga pozva da  dođe k njemu na treći ulaz što vodi u Dom Jahvin. Kralj reče  Jeremiji: "Htio bih te nešto upitati, nemoj mi ni riječi zatajiti!" </p>
<p id="v15"><sup><small>15</small></sup>  Jeremija odgovori Sidkiji: "Ako ti kažem, nećeš li me pogubiti?  Ako te pak posvjetujem, nećeš me poslušati!" </p>
<p id="v16"><sup><small>16</small></sup>  Tada se kralj  Sidkija u tajnosti zakle Jeremiji ovim riječima: "Živoga mi Jahve, koji nam daje ovaj život, neću te pogubiti i neću te predati  onima što ti rade o glavi." </p>
<p id="v17"><sup><small>17</small></sup>  Jeremija, dakle, reče Sidkiji:  "Ovako govori Jahve, Bog nad Vojskama, Bog Izraelov: 'Ako izađeš  pred vojskovođe kralja babilonskoga, spasit ćeš glavu i ovaj  grad neće biti uništen požarom; živjet ćete ti i tvoj dom. </p>
<p id="v18"><sup><small>18</small></sup>  Ako  pak ne izađeš pred vojskovođe kralja babilonskoga, ovaj će grad  pasti u ruke Kaldejaca i oni će ga spaliti, a ti se nećeš spasiti  iz ruku njihovih.'" </p>
<p id="v19"><sup><small>19</small></sup>  A kralj Sidkija odgovori Jeremiji: "Bojim  se Judejaca koji su prebjegli Kaldejcima: mogli bi mene predati  njima da mi se izruguju." </p>
<p id="v20"><sup><small>20</small></sup>  Jeremija odvrati: "Oni to neće  učiniti. Poslušaj glas Jahvin prema kojem sam ti govorio, bit  će ti dobro i spasit ćeš život svoj. </p>
<p id="v21"><sup><small>21</small></sup>  Ali ako ne htjedneš  iz grada, evo riječi koju mi Jahve objavi: </p>
<p id="v22"><sup><small>22</small></sup>  'Gle, sve žene  koje su još ostale u dvoru kralja judejskoga bit će odvedene  k vojskovođama kralja babilonskoga i govorit će: Zaveli te, svladali te vjerni prijatelji tvoji! Kad ti noge u kal propadaju, oni te napuštaju!' </p>
<p id="v23"><sup><small>23</small></sup>  Da, sve će žene tvoje i djecu tvoju odvesti Kaldejcima, a ni ti sam nećeš umaći rukama njihovim: dospjet ćeš u ruke  kralju babilonskom, a grad će ovaj biti spaljen." </p>
<p id="v24"><sup><small>24</small></sup>  Sidkija reče Jeremiji: "Nitko živ ne smije o tome što  saznati, inače ćeš umrijeti. </p>
<p id="v25"><sup><small>25</small></sup>  Ako, dakle, dostojanstvenici  doznaju da sam s tobom razgovarao te dođu k tebi i kažu: 'TÓa  očituj nam što kralj kaza tebi, a ti njemu; ne krij ništa pred  nama, inače ćemo te ubiti', </p>
<p id="v26"><sup><small>26</small></sup>  odgovori im: 'Molio sam kralja  da me više ne vrati u kuću Jonatanovu, da ondje ne umrem!'" </p>
<p id="v27"><sup><small>27</small></sup>  I doista, dođoše dostojanstvenici k Jeremiji te ga ispitivahu.  Ali im on odgovori upravo onako kako mu kralj bijaše naredio.  Tada ga se okaniše, jer se ništa nije pročulo o onom razgovoru. </p>
<p id="v28"><sup><small>28</small></sup>  Jeremiju, dakle, ostaviše u tamničkom dvorištu sve do dana  kad neprijatelj zauze Jeruzalem. Kad Jeruzalem zauzeše, on bijaše ondje. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Jeremiah/37">
          <span class="mdi mdi-arrow-left-drop-circle"></span><span class="pl-2">Jeremija - Poglavlje 37</span>
        </a>
        </td>
        <td>
        <a href="/hr/Bible/Jeremiah/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Jeremiah/39">
          <span class="pr-2">Jeremija - Poglavlje 39</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 38:2-3 <i>Jeremija savjetuje predaju</i>: <a href="/hr/The_Urantia_Book/97#p6_4">KU 97:6.4</a>.  <i>Upozorenje na propast</i>: <a href="/hr/The_Urantia_Book/97#p9_25">KU 97:9.25</a>. </li>
  <li id="fn2"><a href="#cite2">↑</a> 38:2-9 <i>Potpuno uništenje</i>: <a href="/hr/The_Urantia_Book/97#p9_26">KU 97:9.26</a>. </li>
  <li id="fn3"><a href="#cite3">↑</a> 38:5-6 <i>Jeremijina tamnica</i>: <a href="/hr/The_Urantia_Book/153#p2_3">KU 153:2.3</a>. </li>
  <li id="fn4"><a href="#cite4">↑</a> 38:6 <i>Jeremija u tamnici</i>: <a href="/hr/The_Urantia_Book/97#p6_4">KU 97:6.4</a>. </li>
</ol>
</div>
