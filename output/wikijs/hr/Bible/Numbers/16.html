<!--
title: "Brojevi - Poglavlje 16"
description: 
published: true
date: 2025-11-18T12:59:53Z
tags: bible, bible—numbers
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Numbers/15">
          <span class="mdi mdi-arrow-left-drop-circle"></span><span class="pl-2">Brojevi - Poglavlje 15</span>
        </a>
        </td>
        <td>
        <a href="/hr/Bible/Numbers/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Numbers/17">
          <span class="pr-2">Brojevi - Poglavlje 17</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Korah, sin Jisharov, sin Kehatov, sin Levijev, pa Datan i  Abiram, sinovi Eliabovi, i On, sin Peletov - potomci Rubenovi  - </p>
<p id="v2"><sup><small>2</small></sup>  ustanu protiv Mojsija zajedno sa dvjesta pedeset Izraelaca, glavara zajednice, uglednih na skupštini i ljudi na glasu. </p>
<p id="v3"><sup><small>3</small></sup>  Oni  se sjate oko Mojsija i Arona govoreći im: "Vi prelazite mjeru!  Sva je zajednica, svi njezini članovi, posvećena i među njima  je Jahve. Zašto se onda uzvisujete iznad zajednice Jahvine!" </p>
<p id="v4"><sup><small>4</small></sup>  Kad to ču Mojsije, pade ničice. </p>
<p id="v5"><sup><small>5</small></sup>  Zatim reče Korahu i  svoj njegovoj družini: "Sutra će Jahve pokazati tko je njegov  i tko je posvećen, kome dopušta da mu se približi. Koga sebi  izabere, k sebi će ga i pustiti. </p>
<p id="v6"><sup><small>6</small></sup>  Učinite ovo: uzmite kadionike, Korah i sva njegova družina; </p>
<p id="v7"><sup><small>7</small></sup>  sutra stavite u njih vatre i  metnite odozgo tamjana pred Jahvom. Koga Jahve odabere, taj neka  bude posvećen. Vi prelazite mjeru, Levijevci!" </p>
<p id="v8"><sup><small>8</small></sup>  Potom Mojsije reče Korahu: "Poslušajte, Levijevci! </p>
<p id="v9"><sup><small>9</small></sup>  Zar  vam je malo što vas je Bog Izraelov izdvojio iz Izraelove zajednice  da vas približi k sebi te da vršite službu u Jahvinu prebivalištu  i da stojite pred zajednicom služeći joj? </p>
<p id="v10"><sup><small>10</small></sup>  Promaknuo je tebe  i s tobom svu tvoju braću Levijevce, a vi još tražite i svećeništvo! </p>
<p id="v11"><sup><small>11</small></sup>  Ti i sva tvoja družina, dakle, sjatili ste se protiv Jahve;  jer što je Aron da protiv njega rogoborite?" </p>
<p id="v12"><sup><small>12</small></sup>  Zatim posla Mojsije po Datana i Abirama, sinove Eliabove, ali oni odgovore: "Nećemo doći! </p>
<p id="v13"><sup><small>13</small></sup>  Zar je malo što si nas odveo  iz zemlje kojom teče med i mlijeko da nas pobiješ u ovoj pustinji, pa hoćeš da nasilno zagospodariš nad nama? </p>
<p id="v14"><sup><small>14</small></sup>  Nisi nas uveo  u zemlju kojom teče med i mlijeko i nisi nam dao u posjed njive  i vinograde! Misliš li iskopati oči ovim ljudima? Nećemo doći!" </p>
<p id="v15"><sup><small>15</small></sup>  Mojsije se vrlo razljuti i reče Jahvi: "Ne obaziri se na  njihovu prinosnicu! Ni jednoga njihova magarca nisam prisvojio  niti sam ijednoga od njih oštetio." </p>
<p id="v16"><sup><small>16</small></sup>  Zatim Mojsije reče Korahu: "Ti i sva tvoja družina stupite  sutra pred Jahvu; ti, i oni, i Aron. </p>
<p id="v17"><sup><small>17</small></sup>  Neka svaki uzme svoj  kadionik, stavi u nj tamjana i neka svaki donese svoj kadionik  pred Jahvu - dvjesta i pedeset kadionika. A i ti i Aron donesite  svaki svoj kadionik." </p>
<p id="v18"><sup><small>18</small></sup>  Svaki uzme svoj kadionik, stavi u nj vatre, onda odozgo  metne tamjana i stane s Mojsijem i Aronom kod ulaza u Šator sastanka. </p>
<p id="v19"><sup><small>19</small></sup>  Kad, naprama njima, sabra Korah svu zajednicu na ulazu u  Šator sastanka, onda se svoj zajednici pokaza slava Jahvina. </p>
<p id="v20"><sup><small>20</small></sup>  I reče Jahve Mojsiju i Aronu: </p>
<p id="v21"><sup><small>21</small></sup>  "Odvojite se od te zajednice  da je odmah satrem!" </p>
<p id="v22"><sup><small>22</small></sup>  Oni popadoše ničice i povikaše: "Bože! Bože životnog  duha u svakome tijelu! Zar ćeš se razgnjeviti na svu zajednicu  kad je samo jedan sagriješio!" <sup id="cite1"><a href="#fn1">[1]</a></sup></p>
<p id="v23"><sup><small>23</small></sup>  Onda Jahve reče Mojsiju: </p>
<p id="v24"><sup><small>24</small></sup>  "Reci toj zajednici: 'Uklonite  se iz okolice prebivališta Koraha, Datana i Abirama!'" </p>
<p id="v25"><sup><small>25</small></sup>  Mojsije ustade i pođe k Datanu i Abiramu. Za njim krenuše  izraelske starješine. </p>
<p id="v26"><sup><small>26</small></sup>  Zatim ovako progovori zajednici: "Odstupite  od šatora tih opakih ljudi! Ne dotičite se ničega što je njihovo, da ne budete uništeni zbog svih njihovih grijeha." </p>
<p id="v27"><sup><small>27</small></sup>  Tako se oni udalje iz okolice prebivališta Korahova,  Datanova i Abiramova. Uto izađu Datan i Abiram te stanu na ulazu  svojih šatora sa svojim ženama, svojim sinovima i svojom nejačadi. </p>
<p id="v28"><sup><small>28</small></sup>  "Po ovom ćete vidjeti", reče Mojsije, "da me Jahve poslao  da vršim sva ova djela, a da ih ne činim sam od sebe: </p>
<p id="v29"><sup><small>29</small></sup>  ako  ovi ljudi umru kao što umru i svi ljudi; ako ih pohodi sudbina  kakva pohodi sve ljude, onda me Jahve nije poslao. </p>
<p id="v30"><sup><small>30</small></sup>  Ali ako  Jahve učini nečuveno: ako zemlja rastvori svoje ralje i proguta  ih sa svim što je njihovo te živi siđu u Šeol, onda znajte da  su ovi ljudi prezreli Jahvu." </p>
<p id="v31"><sup><small>31</small></sup>  A kad on završi sve te riječi, tlo se pod njima raspukne; </p>
<p id="v32"><sup><small>32</small></sup>  zemlja rastvori svoje ralje i proguta ih s njihovim domovima, sa svim Korahovim ljudima i svim njihovim imanjem. </p>
<p id="v33"><sup><small>33</small></sup>  Živi  siđu u Šeol, oni i sve njihovo. Onda se nad njima zemlja zatvori  i oni iščeznu iz zbora. </p>
<p id="v34"><sup><small>34</small></sup>  Na njihov vrisak svi Izraelci što  su stajali oko njih pobjegoše govoreći: "Da i nas zemlja ne proguta!" </p>
<p id="v35"><sup><small>35</small></sup>  Ali sukne oganj od Jahve te proždre dvjesta i pedeset  ljudi koji su prinosili tamjan. </p>
<p id="v36"><sup><small>36</small></sup>  (17:1) Jahve reče Mojsiju: </p>
<p id="v37"><sup><small>37</small></sup>  (17:2) "Kaži Eleazaru, sinu svećenika Arona, da ukloni kadionike - jer su posvećeni - iz toga zgarišta, a  neposvećenu vatru iz njih neka razaspe podalje. </p>
<p id="v38"><sup><small>38</small></sup>  (17:3) Kadionici  onih koji su sagriješili i grijehom život pokopali neka se prekuju  u pločice za oblaganje žrtvenika. Doneseni su, naime, pred Jahvu, pa su posvećeni. Neka budu opomenom Izraelcima!" </p>
<p id="v39"><sup><small>39</small></sup>  (17:4) Tako svećenik Eleazar uze kadionike od tuča što su ih  prinosili oni koji izgorješe; prekovaše ih u pločice za oblaganje  žrtvenika. </p>
<p id="v40"><sup><small>40</small></sup>  (17:5) One su opomena Izraelcima da se nitko nepozvan  - nitko tko nije od Aronova potomstva - ne smije približiti da  pali tamjan pred Jahvom, kako mu se ne bi dogodilo kao Korahu  i njegovoj družini, prema onom što je kazao Jahve po Mojsiju. </p>
<p id="v41"><sup><small>41</small></sup>  (17:6) Sutradan je sva zajednica rogoborila protiv Mojsija i  Arona. "Pobili ste Jahvin narod!" - govorili su. </p>
<p id="v42"><sup><small>42</small></sup>  (17:7) Dok se zajednica  skupljala protiv Mojsija i Arona, oni se okrenuše prema Šatoru  sastanka, i gle! oblak ga prekri i slava se Jahvina pokaza. </p>
<p id="v43"><sup><small>43</small></sup>  (17:8) Tada Mojsije i Aron odoše pred Šator sastanka. </p>
<p id="v44"><sup><small>44</small></sup>  (17:9) I Jahve  reče Mojsiju: </p>
<p id="v45"><sup><small>45</small></sup>  (17:10) "Udaljite se od te zajednice; u tili ću je  čas uništiti!" Oni padoše ničice. </p>
<p id="v46"><sup><small>46</small></sup>  (17:11) Zatim Mojsije reče Aronu: "Uzmi kadionik, stavi u nj vatre sa žrtvenika, metni tamjana, a onda se žuri  do zajednice da obaviš nad njom obred pomirenja. Gnjev je Jahvin  već izbio i zlo je počelo!" </p>
<p id="v47"><sup><small>47</small></sup>  (17:12) Aron uze što mu je Mojsije rekao te otrča usred zbora, a kad tamo: pomor među narodom već počeo. Stavi tamjana te obavi  obred pomirenja nad narodom. </p>
<p id="v48"><sup><small>48</small></sup>  (17:13) Zatim stade između mrtvih i  živih i zlo se ustavi. </p>
<p id="v49"><sup><small>49</small></sup>  (17:14) Bilo ih je mrtvih od toga zla četrnaest  tisuća i sedam stotina, osim onih koji su poginuli zbog Koraha. </p>
<p id="v50"><sup><small>50</small></sup>  (17:15) Aron se vrati k Mojsiju na ulaz u Šator sastanka: pomor se  ustavi. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Numbers/15">
          <span class="mdi mdi-arrow-left-drop-circle"></span><span class="pl-2">Brojevi - Poglavlje 15</span>
        </a>
        </td>
        <td>
        <a href="/hr/Bible/Numbers/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Numbers/17">
          <span class="pr-2">Brojevi - Poglavlje 17</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 16:22 <i>Bog duhova svakog tijela</i>: <a href="/hr/The_Urantia_Book/96#p4_6">KU 96:4.6</a>. </li>
</ol>
</div>
