<!--
title: "Psalmi - Poglavlje 105"
description: 
published: true
date: 2025-11-18T12:59:53Z
tags: bible, bible—psalms
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Psalms/104">
          <span class="mdi mdi-arrow-left-drop-circle"></span><span class="pl-2">Psalmi - Poglavlje 104</span>
        </a>
        </td>
        <td>
        <a href="/hr/Bible/Psalms/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Psalms/106">
          <span class="pr-2">Psalmi - Poglavlje 106</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Hvalite Jahvu, prizivajte mu ime, navješćujte među narodima djela njegova! </p>
<p id="v2"><sup><small>2</small></sup>  Pjevajte mu, svirajte mu, pripovijedajte sva njegova čudesa! </p>
<p id="v3"><sup><small>3</small></sup>  Dičite se svetim imenom njegovim, neka se raduje srce onih što traže Jahvu! </p>
<p id="v4"><sup><small>4</small></sup>  Tražite Jahvu i njegovu snagu, tražite svagda njegovo lice! </p>
<p id="v5"><sup><small>5</small></sup>  Sjetite se čudesa koja učini, njegovih čuda i sudova usta njegovih! </p>
<p id="v6"><sup><small>6</small></sup>  Abrahamov rod sluga je njegov, sinovi Jakovljevi njegovi izabranici! <sup id="cite1"><a href="#fn1">[1]</a></sup></p>
<p id="v7"><sup><small>7</small></sup>  On je Jahve, Bog naš; po svoj su zemlji njegovi sudovi! </p>
<p id="v8"><sup><small>8</small></sup>  On se uvijek sjeća svojega Saveza, riječi koju dade tisući naraštaja: </p>
<p id="v9"><sup><small>9</small></sup>  Saveza koji sklopi s Abrahamom i zakletve svoje Izaku. <sup id="cite2"><a href="#fn2">[2]</a></sup></p>
<p id="v10"><sup><small>10</small></sup>  Ustanovi je kao zakon Jakovu, Izraelu vječni Savez, </p>
<p id="v11"><sup><small>11</small></sup>  govoreći: "Tebi ću dati kanaansku zemlju kao dio u baštinu vašu." </p>
<p id="v12"><sup><small>12</small></sup>  Kad ih još bješe malo na broju, vrlo malo, i kad bjehu pridošlice u njoj, </p>
<p id="v13"><sup><small>13</small></sup>  išli su od naroda do naroda, iz jednoga kraljevstva k drugom narodu, </p>
<p id="v14"><sup><small>14</small></sup>  ali ne dopusti nikom da ih tlači, kažnjavaše zbog njih kraljeve: </p>
<p id="v15"><sup><small>15</small></sup>  "Ne dirajte u moje pomazanike, ne nanosite zla mojim prorocima!" </p>
<p id="v16"><sup><small>16</small></sup>  I on pozva glad na zemlju, sve zalihe uništi krušne. </p>
<p id="v17"><sup><small>17</small></sup>  Pred njima čovjeka posla: Josip u ropstvo bijaše prodan. </p>
<p id="v18"><sup><small>18</small></sup>  Sputaše uzama noge njegove, u gvožđe mu vrat staviše, </p>
<p id="v19"><sup><small>19</small></sup>  dok se ne ispuni proroštvo njegovo, Jahvina ga riječ potvrdi. </p>
<p id="v20"><sup><small>20</small></sup>  Kralj naredi da ga driješe, narÄodÄa poglavar oslobodi njega. </p>
<p id="v21"><sup><small>21</small></sup>  Za domaćina ga stavi kući svojoj, za nadstojnika sveg imanja svoga, </p>
<p id="v22"><sup><small>22</small></sup>  da velikaše njegove po volji uči i starce njegove mudrosti da vodi. </p>
<p id="v23"><sup><small>23</small></sup>  Tad Izrael u Egipat uđe, Jakov došljak bješe u Kamovoj zemlji. </p>
<p id="v24"><sup><small>24</small></sup>  Narod svoj umnoži veoma, učini ga jačim od dušmana. </p>
<p id="v25"><sup><small>25</small></sup>  Okrenu im srce da zamrze narod njegov, da slugama njegovim opaki budu. </p>
<p id="v26"><sup><small>26</small></sup>  Mojsija posla, slugu svoga, Arona, kog odabra. </p>
<p id="v27"><sup><small>27</small></sup>  Činjahu među njima znake njegove i čudesa u Kamovoj zemlji. </p>
<p id="v28"><sup><small>28</small></sup>  Posla tmine, i smrknu se, al' prkosiše oni riječima njegovim. </p>
<p id="v29"><sup><small>29</small></sup>  U krv im vode prometnu i pobi ribe njihove. </p>
<p id="v30"><sup><small>30</small></sup>  Zemljom im žabe provrvješe, prodriješe i u dvore kraljevske. </p>
<p id="v31"><sup><small>31</small></sup>  Reče, i muha roj doletje i komarci u sve kraje njine. </p>
<p id="v32"><sup><small>32</small></sup>  Mjesto kiše grÓad im dade, ognjene munje po njihovoj zemlji. </p>
<p id="v33"><sup><small>33</small></sup>  Udari im lozu i smokve, polomi stabla u krajima njinim. </p>
<p id="v34"><sup><small>34</small></sup>  Reče, i skakavci dođoše i bezbrojne gusjenice s njima. </p>
<p id="v35"><sup><small>35</small></sup>  U zemlji im proždriješe svu bilinu, proždriješe rod njihovih njiva. </p>
<p id="v36"><sup><small>36</small></sup>  Pobi sve prvorođene u njihovoj zemlji, sve prvine snage njihove. </p>
<p id="v37"><sup><small>37</small></sup>  Izvede ih sa srebrom i zlatom; u plemenima njinim bolesnih ne bješe. </p>
<p id="v38"><sup><small>38</small></sup>  Odlasku njihovu Egipat se obradova, jer ga od njih strah spopade. </p>
<p id="v39"><sup><small>39</small></sup>  Rasprostro je oblak kao pokrov i oganj da se obnoć sja. </p>
<p id="v40"><sup><small>40</small></sup>  Zamoliše, i dovede prepelice, nebeskim ih kruhom tad nahrani. </p>
<p id="v41"><sup><small>41</small></sup>  Hrid rascijepi, i provri voda, pustinjom poteče kao rijeka. </p>
<p id="v42"><sup><small>42</small></sup>  Tad se sjeti svete riječi svoje što je zada sluzi svome Abrahamu. </p>
<p id="v43"><sup><small>43</small></sup>  Puk svoj s klicanjem izvede i s veseljem izabrane svoje. </p>
<p id="v44"><sup><small>44</small></sup>  I dade im zemlje poganske, trud naroda baštiniše, </p>
<p id="v45"><sup><small>45</small></sup>  da čuvaju naredbe njegove i zakone da mu paze. Aleluja! </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Psalms/104">
          <span class="mdi mdi-arrow-left-drop-circle"></span><span class="pl-2">Psalmi - Poglavlje 104</span>
        </a>
        </td>
        <td>
        <a href="/hr/Bible/Psalms/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Psalms/106">
          <span class="pr-2">Psalmi - Poglavlje 106</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 105:6,43 <i>Izabrani Božji narod</i>: <a href="/hr/The_Urantia_Book/96#p5_6">KU 96:5.6</a>.  <i>Odabrani ljudi</i>: <a href="/hr/The_Urantia_Book/96#p2_3">KU 96:2.3</a>.  <i>Odabrani ljudi</i>: <a href="/hr/The_Urantia_Book/97#p10_1">KU 97:10.1</a>.  <i>Odabrani ljudi</i>: <a href="/hr/The_Urantia_Book/97#p4_2">KU 97:4.2</a>.  <i>Odabrani ljudi</i>: <a href="/hr/The_Urantia_Book/93#p5_1">KU 93:5.1</a>.  <i>Odabrani ljudi</i>: <a href="/hr/The_Urantia_Book/121#p2_8">KU 121:2.8</a>. </li>
  <li id="fn2"><a href="#cite2">↑</a> 105:9-10 <i>Sveti zavjeti i prisege</i>: <a href="/hr/The_Urantia_Book/87#p6_9">KU 87:6.9</a>. </li>
</ol>
</div>
