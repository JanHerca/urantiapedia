<!--
title: "Psalmi - Poglavlje 119"
description: 
published: true
date: 2025-11-18T12:59:53Z
tags: bible, bible—psalms
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Psalms/118">
          <span class="mdi mdi-arrow-left-drop-circle"></span><span class="pl-2">Psalmi - Poglavlje 118</span>
        </a>
        </td>
        <td>
        <a href="/hr/Bible/Psalms/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Psalms/120">
          <span class="pr-2">Psalmi - Poglavlje 120</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ALEF  Blaženi oni kojih je put neokaljan, koji hode po Zakonu Jahvinu! </p>
<p id="v2"><sup><small>2</small></sup>  Blaženi oni koji čuvaju propise njegove, čitavim srcem njega traže; </p>
<p id="v3"><sup><small>3</small></sup>  koji ne čine bezakonje, već hode putovima njegovim. </p>
<p id="v4"><sup><small>4</small></sup>  Naredbe si svoje dao da se brižno čuvaju. </p>
<p id="v5"><sup><small>5</small></sup>  O, kad bi čvrsti bili putovi moji da tvoja čuvam pravila! </p>
<p id="v6"><sup><small>6</small></sup>  Neću se postidjeti tada kad budem pazio na zapovijedi tvoje. </p>
<p id="v7"><sup><small>7</small></sup>  Slavit ću te u čestitosti srca kad naučim sudove pravde tvoje. </p>
<p id="v8"><sup><small>8</small></sup>  Tvoja ću pravila čuvati: ne zapusti me nikada! </p>
<p id="v9"><sup><small>9</small></sup>  BET Kako će mladić čistim sačuvati put svoj? Čuvajući riječi tvoje. </p>
<p id="v10"><sup><small>10</small></sup>  Svim srcem svojim tebe tražim; ne daj da zastranim od zapovijedi tvojih. </p>
<p id="v11"><sup><small>11</small></sup>  U srce pohranih riječ tvoju da protiv tebe ne sagriješim. </p>
<p id="v12"><sup><small>12</small></sup>  Blagoslovljen si, o Jahve, nauči me svojim pravilima. </p>
<p id="v13"><sup><small>13</small></sup>  Usnama svojim navješćujem sudove usta tvojih. </p>
<p id="v14"><sup><small>14</small></sup>  Putu se propisa tvojih radujem više no svemu bogatstvu. </p>
<p id="v15"><sup><small>15</small></sup>  Razmišljat ću o naredbama tvojim i putove ću tvoje razmatrat'. </p>
<p id="v16"><sup><small>16</small></sup>  Uživat ću u pravilima tvojim, riječi tvojih neću zaboravit'. </p>
<p id="v17"><sup><small>17</small></sup>  GIMEL Milostiv budi meni, sluzi svojem, da živim i tvoje riječi čuvam. </p>
<p id="v18"><sup><small>18</small></sup>  Otvori oči moje da gledam divote tvoga Zakona! </p>
<p id="v19"><sup><small>19</small></sup>  Ja sam došljak na zemlji, zapovijedi svoje nemoj od mene skrivati! </p>
<p id="v20"><sup><small>20</small></sup>  Duša mi gine u svako doba žudeći za tvojim odlukama. </p>
<p id="v21"><sup><small>21</small></sup>  Oholima ti si zaprijetio: prokleti koji odstupaju od zapovijedi tvojih. </p>
<p id="v22"><sup><small>22</small></sup>  Uzmi s mene rug i sramotu, jer tvoje ja čuvam propise. </p>
<p id="v23"><sup><small>23</small></sup>  Pa nek' se sastaju knezovi i proti meni govore, tvoj sluga razmišlja o pravilima tvojim. </p>
<p id="v24"><sup><small>24</small></sup>  Jer tvoja su svjedočanstva uživanje moje, tvoja su pravila moji savjetnici. </p>
<p id="v25"><sup><small>25</small></sup>  DALET Moja duša leži u prašini: po riječi svojoj vrati mi život. </p>
<p id="v26"><sup><small>26</small></sup>  Kazivao sam ti svoje putove i ti si me čuo: pravilima me svojim nauči. </p>
<p id="v27"><sup><small>27</small></sup>  Pokaži mi put odredaba svojih i o čudesima ću tvojim razmišljat'. </p>
<p id="v28"><sup><small>28</small></sup>  Suze roni duša moja od žalosti: po riječi svojoj ti me podigni! </p>
<p id="v29"><sup><small>29</small></sup>  Daleko me drži od puta zablude i Zakonom me svojim obdari! </p>
<p id="v30"><sup><small>30</small></sup>  Put istine ja sam odabrao, pred oči sam stavio odluke tvoje. </p>
<p id="v31"><sup><small>31</small></sup>  Uz propise tvoje ja čvrsto prianjam, o Jahve, nemoj me postidjeti! </p>
<p id="v32"><sup><small>32</small></sup>  Ja kročim putem zapovijedi tvojih jer si mi prosvijetlio srce. </p>
<p id="v33"><sup><small>33</small></sup>  HE Pokaži mi, Jahve, stazu pravila svojih i ja ću je čuvati do kraja. </p>
<p id="v34"><sup><small>34</small></sup>  Pouči me da se tvoga držim Zakona i čuvat ću ga svim srcem. </p>
<p id="v35"><sup><small>35</small></sup>  Uputi me stazom svojih zapovijedi, jer ja u njoj uživam. </p>
<p id="v36"><sup><small>36</small></sup>  Prikloni mi srce propisima svojim, a ne k pohlepi! </p>
<p id="v37"><sup><small>37</small></sup>  Odvrati moje oči da ne vide ništavost, život mi čuvaj na putu svojemu! </p>
<p id="v38"><sup><small>38</small></sup>  Ispuni svom sluzi obećanje koje si onima dao što te se boje. </p>
<p id="v39"><sup><small>39</small></sup>  Ukloni sramotu od koje strahujem, jer divni su tvoji sudovi. </p>
<p id="v40"><sup><small>40</small></sup>  Evo, čeznem za naredbama tvojim: pravdom me svojom poživi. </p>
<p id="v41"><sup><small>41</small></sup>  VAU Nek' milost tvoja, o Jahve, dođe na mene i spasenje tvoje po tvom obećanju. </p>
<p id="v42"><sup><small>42</small></sup>  Odgovorit ću onima koji me ruže, jer se uzdam u riječ tvoju. </p>
<p id="v43"><sup><small>43</small></sup>  Od mojih usta ne oduzmi riječ istine, jer se uzdam u sudove tvoje. </p>
<p id="v44"><sup><small>44</small></sup>  Tvoj ću Zakon čuvati uvijek i dovijeka. </p>
<p id="v45"><sup><small>45</small></sup>  Hodit ću putem prostranim, jer naredbe tvoje istražujem. </p>
<p id="v46"><sup><small>46</small></sup>  Pred kraljevima o tvojim ću propisima govorit' i zbunit' se neću. </p>
<p id="v47"><sup><small>47</small></sup>  U zapovijedima tvojim moja je naslada jer ih ljubim. </p>
<p id="v48"><sup><small>48</small></sup>  Prema zapovijedima tvojim ja podižem ruke i o tvojim odredbama razmišljam. </p>
<p id="v49"><sup><small>49</small></sup>  ZAJIN Spomeni se svoje riječi sluzi svojem kojom si mi dao nadu. </p>
<p id="v50"><sup><small>50</small></sup>  U nevolji sva mi je utjeha što mi život čuva riječ tvoja. </p>
<p id="v51"><sup><small>51</small></sup>  Oholice me napadaju žestoko, ali ja od tvog Zakona ne odstupam. </p>
<p id="v52"><sup><small>52</small></sup>  Sjećam se, o Jahve, davnih sudova tvojih i to me tješi. </p>
<p id="v53"><sup><small>53</small></sup>  Bijes me hvata zbog grešnika koji tvoj Zakon napuštaju. </p>
<p id="v54"><sup><small>54</small></sup>  Tvoje su mi naredbe pjesma u zemlji kojom putujem. </p>
<p id="v55"><sup><small>55</small></sup>  Noću se spominjem, Jahve, imena tvojega i tvoj čuvam Zakon. </p>
<p id="v56"><sup><small>56</small></sup>  Evo što je želja moja: čuvati tvoje odredbe. </p>
<p id="v57"><sup><small>57</small></sup>  HET Dio je moj, o Jahve - rekoh - da tvoje čuvam riječi. </p>
<p id="v58"><sup><small>58</small></sup>  Svim srcem lice tvoje ganuti hoću: smiluj mi se po svom obećanju. </p>
<p id="v59"><sup><small>59</small></sup>  Promislio sam putove svoje i k tvojem sam svjedočanstvu upravio noge. </p>
<p id="v60"><sup><small>60</small></sup>  Hitam i ne oklijevam da zapovijedi tvoje čuvam. </p>
<p id="v61"><sup><small>61</small></sup>  Opletoše me užeta grešnika, ali tvoga Zakona ja ne zaboravljam. </p>
<p id="v62"><sup><small>62</small></sup>  U ponoći ustajem da te slavim zbog pravednih tvojih odluka. </p>
<p id="v63"><sup><small>63</small></sup>  Prijatelj sam svima koji te se boje i koji tvoje čuvaju naredbe. </p>
<p id="v64"><sup><small>64</small></sup>  Dobrote tvoje, Jahve, puna je zemlja; nauči me odredbama svojim. </p>
<p id="v65"><sup><small>65</small></sup>  TET Učinio si dobro svom sluzi, Jahve, po riječi svojoj. </p>
<p id="v66"><sup><small>66</small></sup>  Nauči me razumu i znanju, jer u zapovijedi tvoje vjerujem. </p>
<p id="v67"><sup><small>67</small></sup>  Prije nego bjeh ponižen, lutao sam, ali sada tvoju čuvam riječ. <sup id="cite4"><a href="#fn4">[4]</a></sup></p>
<p id="v68"><sup><small>68</small></sup>  Ti si tako dobar i dobrostiv: nauči me pravilima svojim. </p>
<p id="v69"><sup><small>69</small></sup>  Oholi na me prijevare smišljaju, ali se ja svim srcem držim naredaba tvojih. </p>
<p id="v70"><sup><small>70</small></sup>  Srce im je poput sala bešćutno, a ja uživam u tvom Zakonu. </p>
<p id="v71"><sup><small>71</small></sup>  Dobro mi je što sam ponižen da bih tvoja naučio pravila. <sup id="cite5"><a href="#fn5">[5]</a></sup></p>
<p id="v72"><sup><small>72</small></sup>  Draži mi je zakon usta tvojih no tisuće zlatnika i srebrnika. </p>
<p id="v73"><sup><small>73</small></sup>  JOD Tvoje me ruke stvoriše i oblikovaše; prosvijetli me da naučim zapovijedi tvoje. </p>
<p id="v74"><sup><small>74</small></sup>  Štovatelji tvoji videć' me vesele se, jer se u riječ tvoju ja pouzdah. </p>
<p id="v75"><sup><small>75</small></sup>  Znadem, o Jahve, da su ti sudovi pravedni i da si me s pravom ponizio. </p>
<p id="v76"><sup><small>76</small></sup>  Tvoja ljubav nek' mi bude tješiteljicom po obećanju koje si dao sluzi svom. </p>
<p id="v77"><sup><small>77</small></sup>  Nek' dođe na me milosrđe tvoje da poživim, jer Zakon tvoj moja je naslada. </p>
<p id="v78"><sup><small>78</small></sup>  Nek' se smetu oholi, jer me tlače nizašto, a ja ću o naredbama tvojim razmišljat'. </p>
<p id="v79"><sup><small>79</small></sup>  Nek' mi se priklone štovatelji tvoji i koji znaju tvoje zapovijedi. </p>
<p id="v80"><sup><small>80</small></sup>  Nek' mi srce savršeno bude u tvojim pravilima da ne budem postiđen. </p>
<p id="v81"><sup><small>81</small></sup>  KAF Duša moja gine za tvojim spasenjem riječ tvoju željno čekam. </p>
<p id="v82"><sup><small>82</small></sup>  Oči mi čeznu za tvojom besjedom: kad ćeš mi donijeti utjehu? </p>
<p id="v83"><sup><small>83</small></sup>  Kao mijeh u dimu postadoh, ali pravila tvojih ne zaboravih. </p>
<p id="v84"><sup><small>84</small></sup>  Koliko dana ima sluga tvoj? Kad ćeš suditi progonitelje moje? </p>
<p id="v85"><sup><small>85</small></sup>  Oholnici mi jame iskopaše: oni ne rade po Zakonu tvojemu. </p>
<p id="v86"><sup><small>86</small></sup>  Sve zapovijedi tvoje istina su sama: nekriva me gone, pomozi mi. </p>
<p id="v87"><sup><small>87</small></sup>  Umalo me smrviše u zemlji, ali naredaba tvojih ja ne ostavljam. </p>
<p id="v88"><sup><small>88</small></sup>  Po svojoj me milosti poživi i čuvat ću svjedočanstvo tvojih usta. </p>
<p id="v89"><sup><small>89</small></sup>  LAMED Dovijeka, o Jahve, riječ tvoja ostaje, stalna poput nebesa. <sup id="cite6"><a href="#fn6">[6]</a></sup></p>
<p id="v90"><sup><small>90</small></sup>  od koljena do koljena tvoja je vjernost; učvrstio si zemlju i ona stoji. </p>
<p id="v91"><sup><small>91</small></sup>  Po tvojim zakonima stoje zauvijek jer sve tebi služi. </p>
<p id="v92"><sup><small>92</small></sup>  Da nije tvoj Zakon uživanje moje, propao bih u nevolji svojoj. </p>
<p id="v93"><sup><small>93</small></sup>  Naredaba tvojih neću zaboravit' dovijeka, jer po njima ti me oživljavaš. <sup id="cite7"><a href="#fn7">[7]</a></sup></p>
<p id="v94"><sup><small>94</small></sup>  Tvoj sam, Gospodine: spasi me, jer tvoje ja ištem naredbe. </p>
<p id="v95"><sup><small>95</small></sup>  Bezbožni vrebaju da me upropaste, ali ja na tvoje pazim propise. </p>
<p id="v96"><sup><small>96</small></sup>  Svakom savršenstvu vidim granicu, a zapovijed tvoja nema granica. </p>
<p id="v97"><sup><small>97</small></sup>  MEM O, kako ljubim Zakon tvoj, po cio dan o njemu razmišljam. </p>
<p id="v98"><sup><small>98</small></sup>  Tvoja me zapovijed mudrijim učini od dušmana mojih jer ona je sa mnom vječito. </p>
<p id="v99"><sup><small>99</small></sup>  Umniji sam od svih svojih učitelja jer razmišljam o svjedočanstvima tvojim. </p>
<p id="v100"><sup><small>100</small></sup>  Razumniji sam i od staraca jer tvoje čuvam naredbe. </p>
<p id="v101"><sup><small>101</small></sup>  Zla puta klone mi se noge da riječ tvoju sačuvam. </p>
<p id="v102"><sup><small>102</small></sup>  Od tvojih sudova ne odstupam, jer ti si me poučio. </p>
<p id="v103"><sup><small>103</small></sup>  Kako su slatke nepcu mom riječi tvoje, od meda su slađe ustima mojim. <sup id="cite1"><a href="#fn1">[1]</a></sup></p>
<p id="v104"><sup><small>104</small></sup>  Po tvojim naredbama postajem razuman, stoga mrzim sve putove lažne. </p>
<p id="v105"><sup><small>105</small></sup>  NUN Tvoja riječ nozi je mojoj svjetiljka i svjetlo mojoj stazi. </p>
<p id="v106"><sup><small>106</small></sup>  Kunem se i čvrsto odlučujem, i riječ ću održati: pravedne ću tvoje slijedit' odluke. </p>
<p id="v107"><sup><small>107</small></sup>  U nevolji sam velikoj, Jahve, po riječi me svojoj poživi. </p>
<p id="v108"><sup><small>108</small></sup>  Prinose usta mojih primi, Jahve, uči me sudovima svojim. </p>
<p id="v109"><sup><small>109</small></sup>  Život mi je u pogibelji neprestanoj, ali tvog Zakona ja ne zaboravljam. </p>
<p id="v110"><sup><small>110</small></sup>  Grešnici mi postaviše zamku, ali ne skrećem od tvojih naredaba. </p>
<p id="v111"><sup><small>111</small></sup>  Svjedočanstva tvoja vječna su mi baština, ona su radost mome srcu. </p>
<p id="v112"><sup><small>112</small></sup>  Prignuh srce da vrši naredbe tvoje uvijek i do kraja. </p>
<p id="v113"><sup><small>113</small></sup>  SAMEK Ja mrzim one koji su dvostruka srca, a ljubim Zakon tvoj. </p>
<p id="v114"><sup><small>114</small></sup>  Ti si moj štit i moj zaklon, u tvoju se riječ ja uzdam. </p>
<p id="v115"><sup><small>115</small></sup>  Odstupite od mene, zlikovci: držat ću zapovijedi Boga svoga. </p>
<p id="v116"><sup><small>116</small></sup>  Podrži me po svom obećanju i živjet ću; nemoj da se u svojoj nadi postidim. </p>
<p id="v117"><sup><small>117</small></sup>  Pomozi mi i spasit ću se, na tvoja ću pravila svagda paziti. </p>
<p id="v118"><sup><small>118</small></sup>  Ti prezireš one koji odstupaju od pravila tvojih jer je lažna misao njihova. </p>
<p id="v119"><sup><small>119</small></sup>  K'o hrđu zlotvore zemlje uklanjaš, zato ljubim tvoje propise. </p>
<p id="v120"><sup><small>120</small></sup>  Moje tijelo dršće od straha pred tobom, sudova tvojih ja se bojim. </p>
<p id="v121"><sup><small>121</small></sup>  AJIN Činim što je pravo i pravedno, ne predaj me tlačiteljima mojim. </p>
<p id="v122"><sup><small>122</small></sup>  Založi se za slugu svojega da me ne satru oholice! </p>
<p id="v123"><sup><small>123</small></sup>  Moje oči ginu od čežnje za spasenjem tvojim, za tvojom riječi pravednom. </p>
<p id="v124"><sup><small>124</small></sup>  Učini sluzi svom po svojoj dobroti i nauči me pravilima svojim. </p>
<p id="v125"><sup><small>125</small></sup>  Ja sam sluga tvoj: prosvijetli me da upoznam tvoje propise. </p>
<p id="v126"><sup><small>126</small></sup>  Čas je, o Jahve, da se javiš: oskvrnuše Zakon tvoj. </p>
<p id="v127"><sup><small>127</small></sup>  Stoga ljubim zapovijedi tvoje više no zlato, zlato žeženo. </p>
<p id="v128"><sup><small>128</small></sup>  Zato hodim po odredbama tvojim, mrski su mi svi lažni putovi. </p>
<p id="v129"><sup><small>129</small></sup>  PE Divna su tvoja svjedočanstva, stoga ih čuva duša moja. </p>
<p id="v130"><sup><small>130</small></sup>  Objava riječi tvojih prosvjetljuje, bezazlene urazumljuje. </p>
<p id="v131"><sup><small>131</small></sup>  Otvaram usta svoja zadahtan u žudnji jer čeznem za zapovijedima tvojim. </p>
<p id="v132"><sup><small>132</small></sup>  Obrati se k meni i milostiv mi budi kao onima koji ljube ime tvoje. </p>
<p id="v133"><sup><small>133</small></sup>  Korake mi upravljaj po svom obećanju da nikakva opačina ne ovlada mnome. </p>
<p id="v134"><sup><small>134</small></sup>  Izbavi me od nasilja ljudskog, i naredbe tvoje ja ću čuvati. </p>
<p id="v135"><sup><small>135</small></sup>  Licem svojim obasjaj slugu svog i nauči me pravilima svojim! </p>
<p id="v136"><sup><small>136</small></sup>  Potoci suza potekoše mi iz očiju jer se Zakon tvoj ne čuva. </p>
<p id="v137"><sup><small>137</small></sup>  SADE Pravedan si, Jahve, i pravi su sudovi tvoji. </p>
<p id="v138"><sup><small>138</small></sup>  Dao si Zakon pravedan i vjeran veoma. </p>
<p id="v139"><sup><small>139</small></sup>  Revnost me moja izjeda jer moji tlačitelji zaboravljaju riječi tvoje. </p>
<p id="v140"><sup><small>140</small></sup>  Tvoje su riječi prokušane veoma, zato ih tvoj sluga ljubi. </p>
<p id="v141"><sup><small>141</small></sup>  Malen sam i prezren, ali naredaba tvojih ne zaboravljam. </p>
<p id="v142"><sup><small>142</small></sup>  Pravda je tvoja pravda vječita i Zakon tvoj sama istina. </p>
<p id="v143"><sup><small>143</small></sup>  Tjeskoba me i nevolja snađe, al' tvoje su zapovijedi uživanje moje. </p>
<p id="v144"><sup><small>144</small></sup>  Vječna je pravda tvojeg svjedočanstva, prosvijetli me i živjet ću. </p>
<p id="v145"><sup><small>145</small></sup>  KOF Iz svega srca vapijem, Jahve, usliši me: tvoja ću pravila čuvati. </p>
<p id="v146"><sup><small>146</small></sup>  K tebi vapijem, spasi me, tvojeg ću se držat' svjedočanstva. </p>
<p id="v147"><sup><small>147</small></sup>  Pretječem zoru i molim za pomoć, u tvoje se riječi uzdam. </p>
<p id="v148"><sup><small>148</small></sup>  Oči moje straže noćne pretječu da razmišljam o besjedi tvojoj. </p>
<p id="v149"><sup><small>149</small></sup>  Po svojoj dobroti, Jahve, glas mi poslušaj, i po svojoj odluci poživi me. </p>
<p id="v150"><sup><small>150</small></sup>  Primiču se koji me podlo progone, daleko su oni od Zakona tvojega. </p>
<p id="v151"><sup><small>151</small></sup>  A ti si blizu, Jahve, i vjerne su sve zapovijedi tvoje. </p>
<p id="v152"><sup><small>152</small></sup>  Odavno znam za tvoje propise da si ih sazdao zasvagda. </p>
<p id="v153"><sup><small>153</small></sup>  REŠ Pogledaj na nevolju moju, izbavi me, jer Zakona tvog ne zaboravih. </p>
<p id="v154"><sup><small>154</small></sup>  Parnicu moju brani, po svom obećanju poživi me! </p>
<p id="v155"><sup><small>155</small></sup>  Daleko je spasenje od grešnika jer za pravila tvoja ne mare. </p>
<p id="v156"><sup><small>156</small></sup>  Veliko je, o Jahve, tvoje smilovanje: po odlukama svojim poživi me. </p>
<p id="v157"><sup><small>157</small></sup>  Mnogi me progone i tlače, od tvojih svjedočanstava ja ne odstupam. </p>
<p id="v158"><sup><small>158</small></sup>  Otpadnike vidjeh i zgadiše mi se jer tvojih riječi ne čuvaju. </p>
<p id="v159"><sup><small>159</small></sup>  Gle, naredbe tvoje ljubim, o Jahve: po dobroti svojoj poživi me. </p>
<p id="v160"><sup><small>160</small></sup>  Srž je riječi tvoje istina, vječan je sud pravde tvoje. </p>
<p id="v161"><sup><small>161</small></sup>  ŠIN Mogućnici me progone nizašto, al' samo pred tvojim riječima srce mi dršće. </p>
<p id="v162"><sup><small>162</small></sup>  Radujem se besjedama tvojim kao onaj koji se domogao velika plijena. </p>
<p id="v163"><sup><small>163</small></sup>  Mrzim na laž, grsti mi se ona, a ljubim tvoj Zakon. </p>
<p id="v164"><sup><small>164</small></sup>  Sedam puta na dan tebe hvalim zbog pravednih sudova tvojih. </p>
<p id="v165"><sup><small>165</small></sup>  Koji tvoj Zakon ljube, velik mir uživaju, ni o što se oni ne spotiču. <sup id="cite2"><a href="#fn2">[2]</a></sup></p>
<p id="v166"><sup><small>166</small></sup>  Pomoć tvoju čekam, o Jahve, tvoje zapovijedi izvršavam. </p>
<p id="v167"><sup><small>167</small></sup>  Moja duša čuva propise tvoje i ljubi ih veoma. </p>
<p id="v168"><sup><small>168</small></sup>  Čuvam tvoje naredbe i svjedočanstvo tvoje, jer svi su putovi moji pred tobom. </p>
<p id="v169"><sup><small>169</small></sup>  TAU Vapaj moj, Jahve, nek' do tebe dopre, po svojoj me riječi prosvijetli. </p>
<p id="v170"><sup><small>170</small></sup>  Nek' molitva moja dođe pred lice tvoje, po svojoj me riječi izbavi. </p>
<p id="v171"><sup><small>171</small></sup>  Usne moje nek' zapjevaju pohvalnu pjesmu jer si me naučio pravilima svojim. </p>
<p id="v172"><sup><small>172</small></sup>  Nek' mi pjeva jezik o riječi tvojoj, jer zapovijedi su tvoje sve pravedne. <sup id="cite3"><a href="#fn3">[3]</a></sup></p>
<p id="v173"><sup><small>173</small></sup>  Nek' mi ruka tvoja na pomoć bude jer odabrah tvoje naredbe. </p>
<p id="v174"><sup><small>174</small></sup>  Jahve, za tvojim spasenjem čeznem, uživam u tvom Zakonu. </p>
<p id="v175"><sup><small>175</small></sup>  Nek' živi duša moja i neka te hvali, a tvoji sudovi nek' mi na pomoć budu! </p>
<p id="v176"><sup><small>176</small></sup>  K'o ovca izgubljena ja zalutah: o, potraži slugu svojega jer zapovijedi tvoje ja ne zaboravih. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Psalms/118">
          <span class="mdi mdi-arrow-left-drop-circle"></span><span class="pl-2">Psalmi - Poglavlje 118</span>
        </a>
        </td>
        <td>
        <a href="/hr/Bible/Psalms/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Psalms/120">
          <span class="pr-2">Psalmi - Poglavlje 120</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 119:103 <i>Duhovni okus</i>: <a href="/hr/The_Urantia_Book/2#p7_6">KU 2:7.6</a>. </li>
  <li id="fn2"><a href="#cite2">↑</a> 119:165 <i>Veliki mir onima koji ljube zakon</i>: <a href="/hr/The_Urantia_Book/131#p2_12">KU 131:2.12</a>.  <i>Trajni mir</i>: <a href="/hr/The_Urantia_Book/5#p4_2">KU 5:4.2</a>. </li>
  <li id="fn3"><a href="#cite3">↑</a> 119:172 <i># 2 Božji zakoni su pravedni</i>: <a href="/hr/The_Urantia_Book/4#p1_3">KU 4:1.3</a>. </li>
  <li id="fn4"><a href="#cite4">↑</a> 119:67 <i>1. dio: Prije nego što su patili, zalutali</i>: <a href="/hr/The_Urantia_Book/148#p5_5">KU 148:5.5</a>. </li>
  <li id="fn5"><a href="#cite5">↑</a> 119:71 <i>Dio 2: Patnja je dobra za mene</i>: <a href="/hr/The_Urantia_Book/148#p5_5">KU 148:5.5</a>. </li>
  <li id="fn6"><a href="#cite6">↑</a> 119:89-90 <i>Riječ se naselila na nebu</i>: <a href="/hr/The_Urantia_Book/4#p1_3">KU 4:1.3</a>. </li>
  <li id="fn7"><a href="#cite7">↑</a> 119:93 <i>Vitalna iskra - misterij života</i>: <a href="/hr/The_Urantia_Book/36#p3_4">KU 36:3.4</a>. </li>
</ol>
</div>
