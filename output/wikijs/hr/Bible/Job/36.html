<!--
title: "Job - Poglavlje 36"
description: 
published: true
date: 2025-11-18T12:59:53Z
tags: bible, bible—job
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Job/35">
          <span class="mdi mdi-arrow-left-drop-circle"></span><span class="pl-2">Job - Poglavlje 35</span>
        </a>
        </td>
        <td>
        <a href="/hr/Bible/Job/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Job/37">
          <span class="pr-2">Job - Poglavlje 37</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Elihu nastavi i reče: </p>
<p id="v2"><sup><small>2</small></sup>  "Strpi se malo, pa ću te poučit', jer još nisam sve rekao za Boga. </p>
<p id="v3"><sup><small>3</small></sup>  Izdaleka ću svoje iznijet' znanje da Stvoritelja svojega opravdam. </p>
<p id="v4"><sup><small>4</small></sup>  Zaista, za laž ne znaju mi riječi, uza te je čovjek znanjem savršen. <sup id="cite1"><a href="#fn1">[1]</a></sup></p>
<p id="v5"><sup><small>5</small></sup>  Gle, Bog je silan, ali ne prezire, silan je snagom razuma svojega. </p>
<p id="v6"><sup><small>6</small></sup>  Opakome on živjeti ne daje, nevoljnicima pravicu pribavlja. </p>
<p id="v7"><sup><small>7</small></sup>  S pravednika on očiju ne skida, na prijestolje ih diže uz kraljeve da bi dovijeka bili uzvišeni. </p>
<p id="v8"><sup><small>8</small></sup>  Ako su negvam' oni okovani i užetima nevolje sputani, </p>
<p id="v9"><sup><small>9</small></sup>  djela njihova on im napominje, kazuje im grijeh njine oholosti. </p>
<p id="v10"><sup><small>10</small></sup>  Tad im otvara uho k opomeni i poziva ih da se zla okane. </p>
<p id="v11"><sup><small>11</small></sup>  Poslušaju li te mu se pokore, dani im završavaju u sreći, u užicima godine njihove. </p>
<p id="v12"><sup><small>12</small></sup>  Ne slušaju li, od koplja umiru, zaglave, sami ne znajući kako. </p>
<p id="v13"><sup><small>13</small></sup>  A srca opaka mržnju njeguju, ne ištu pomoć kad ih on okuje; </p>
<p id="v14"><sup><small>14</small></sup>  u cvatu svoga dječaštva umiru i venu poput hramskih milosnika. </p>
<p id="v15"><sup><small>15</small></sup>  Nevoljnog on bijedom njegovom spasava i u nesreći otvara mu oči: </p>
<p id="v16"><sup><small>16</small></sup>  izbavit će te iz ždrijela tjeskobe k prostranstvima bezgraničnim izvesti, k prepunu stolu mesa pretiloga. </p>
<p id="v17"><sup><small>17</small></sup>  Ako sudio nisi opakima, ako si pravo krnjio siroti, </p>
<p id="v18"><sup><small>18</small></sup>  nek' te obilje odsad ne zavede i nek' te dar prebogat ne iskvari. </p>
<p id="v19"><sup><small>19</small></sup>  Nek' ti je gavan k'o čovjek bez zlata, a čovjek jake ruke poput slaba. </p>
<p id="v20"><sup><small>20</small></sup>  Ne goni one koji su ti tuđi da rodbinu na njino mjesto staviš. </p>
<p id="v21"><sup><small>21</small></sup>  Pazi se da u nepravdu ne skreneš, jer zbog nje snađe tebe iskušenje. </p>
<p id="v22"><sup><small>22</small></sup>  Gle, uzvišen je Bog u svojoj snazi! Zar učitelja ima poput njega? <sup id="cite2"><a href="#fn2">[2]</a></sup></p>
<p id="v23"><sup><small>23</small></sup>  Tko je njemu put njegov odredio? Tko će mu reći: 'Radio si krivo'? </p>
<p id="v24"><sup><small>24</small></sup>  Spomeni se veličati mu djelo što ga pjesmama ljudi opjevaše. </p>
<p id="v25"><sup><small>25</small></sup>  S udivljenjem svijet čitav ga promatra, divi se čovjek, pa ma izdaleka. </p>
<p id="v26"><sup><small>26</small></sup>  Veći je Bog no što pojmit' možemo, nedokučiv je broj ljeta njegovih! <sup id="cite3"><a href="#fn3">[3]</a></sup></p>
<p id="v27"><sup><small>27</small></sup>  U visini on skuplja kapi vode te dažd u paru i maglu pretvara. </p>
<p id="v28"><sup><small>28</small></sup>  Pljuskovi tada pljušte iz oblaka, po mnoštvu ljudskom dažde obilato. </p>
<p id="v29"><sup><small>29</small></sup>  Tko li će shvatit' širenje oblaka, tutnjavu strašnu njegovih šatora? </p>
<p id="v30"><sup><small>30</small></sup>  Gle, on nad sobom razastire svjetlost i dno morsko on vodama pokriva. </p>
<p id="v31"><sup><small>31</small></sup>  Pomoću njih on podiže narode, u izobilju hranom ih dariva. </p>
<p id="v32"><sup><small>32</small></sup>  On munju drži objema rukama i kazuje joj kamo će zgoditi. </p>
<p id="v33"><sup><small>33</small></sup>  Glasom gromovnim sebe navješćuje, stiže s gnjevom da zgromi opačinu. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Job/35">
          <span class="mdi mdi-arrow-left-drop-circle"></span><span class="pl-2">Job - Poglavlje 35</span>
        </a>
        </td>
        <td>
        <a href="/hr/Bible/Job/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Job/37">
          <span class="pr-2">Job - Poglavlje 37</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 36:4 <i># 1 Savršen u znanju</i>: <a href="/hr/The_Urantia_Book/3#p3_1">KU 3:3.1</a>. </li>
  <li id="fn2"><a href="#cite2">↑</a> 36:22 <i>Svemogući</i>: <a href="/hr/The_Urantia_Book/142#p3_7">KU 142:3.7</a>.  <i>Bog je svemoguć</i>: <a href="/hr/The_Urantia_Book/131#p10_3">KU 131:10.3</a>.  <i>Božja moć</i>: <a href="/hr/The_Urantia_Book/1#p1_4">KU 1:1.4</a>.  <i>Moć</i>: <a href="/hr/The_Urantia_Book/131#p10_6">KU 131:10.6</a>. </li>
  <li id="fn3"><a href="#cite3">↑</a> 36:26 <i>Bog je velik</i>: <a href="/hr/The_Urantia_Book/28#p6_21">KU 28:6.21</a>.  <i>Bog je velik</i>: <a href="/hr/The_Urantia_Book/2#p1_1">KU 2:1.1</a>.  <i>Dio 2: Gle, Bog je velik</i>: <a href="/hr/The_Urantia_Book/96#p6_4">KU 96:6.4</a>. </li>
</ol>
</div>
