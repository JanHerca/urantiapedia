<!--
title: "Jošua - Poglavlje 14"
description: 
published: true
date: 2025-11-18T12:59:53Z
tags: bible, bible—joshua
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Joshua/13">
          <span class="mdi mdi-arrow-left-drop-circle"></span><span class="pl-2">Jošua - Poglavlje 13</span>
        </a>
        </td>
        <td>
        <a href="/hr/Bible/Joshua/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Joshua/15">
          <span class="pr-2">Jošua - Poglavlje 15</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Ovo je što su dobili u baštinu sinovi Izraelovi u zemlji kanaanskoj  - što su im razdijelili u baštinu svećenik Eleazar i Jošua, sin  Nunov, i glavari porodica izraelskih plemena. </p>
<p id="v2"><sup><small>2</small></sup>  Ždrijebom su  razdijelili baštinu, kao što je Jahve odredio preko Mojsija,  među devet plemena i polovinu desetoga plemena. </p>
<p id="v3"><sup><small>3</small></sup>  Mojsije je  odredio baštinu dvama plemenima i polovini desetog plemena s  onu stranu Jordana, a levitima nije dao baštine među njima. </p>
<p id="v4"><sup><small>4</small></sup>  Jer  bijahu dva plemena sinova Josipovih: Manašeovo i Efrajimovo.  A levitima nisu dali dijela u zemlji nego gradove za prebivanje  i pašnjake za njihovu stoku i za blago njihovo. </p>
<p id="v5"><sup><small>5</small></sup>  Kako je Jahve  zapovjedio Mojsiju, tako su učinili sinovi Izraelovi pri diobi  zemlje. </p>
<p id="v6"><sup><small>6</small></sup>  Sinovi Judini pristupe k Jošui u Gilgalu, a Kaleb, sin  Jefuneov, Kenižanin, reče mu: "Ti znaš što je Jahve rekao Mojsiju, čovjeku Božjem, za mene i za tebe u Kadeš Barnei. </p>
<p id="v7"><sup><small>7</small></sup>  Bilo mi  je četrdeset godina kad me posla Mojsije, sluga Jahvin, iz Kadeš  Barnee da uhodim zemlju. I donio sam mu izvješće kako sam najbolje  znao. </p>
<p id="v8"><sup><small>8</small></sup>  Braća koja su pošla sa mnom uplašila su srce naroda, ali sam ja vršio volju Jahve, Boga svojega. </p>
<p id="v9"><sup><small>9</small></sup>  I onoga se dana  zakle Mojsije: 'Zemlja kojom je stupala noga tvoja pripast će  tebi i sinovima tvojim u vječnu baštinu, jer si vršio volju Jahve, Boga mojega.' </p>
<p id="v10"><sup><small>10</small></sup>  I vidiš, Jahve me sačuvao u životu, kao što  je rekao. Već je prošlo četrdeset i pet godina kako je Jahve  to obećao Mojsiju, dok je Izrael još išao pustinjom; sada mi  je osamdeset i pet godina, </p>
<p id="v11"><sup><small>11</small></sup>  ali sam još i danas snažan kao  što sam bio onoga dana kad me Mojsije poslao kao uhodu. Kao nekoć, i sada je moja snaga u meni, za borbu, da odem i da se vratim. </p>
<p id="v12"><sup><small>12</small></sup>  Daj mi sada ovo gorje, koje mi je Jahve obećao onoga dana.  Sam si čuo onoga dana. Ondje su Anakovci, a i gradovi su im veliki  i tvrdi. Ako je Jahve sa mnom, protjerat ću ih, kako je to obećao  Jahve." </p>
<p id="v13"><sup><small>13</small></sup>  Tada ga Jošua blagoslovi i dade Kalebu, sinu Jefuneovu, Hebron u baštinu. </p>
<p id="v14"><sup><small>14</small></sup>  Hebron je pripao u baštinu Kalebu, sinu  Jefuneovu, Kenižaninu, sve do danas, jer je Kaleb vršio volju  Jahve, Boga Izraelova. </p>
<p id="v15"><sup><small>15</small></sup>  Hebron se prije zvao Kirjat Arba;  a Arba bijaše velik čovjek među Anakovcima. I počinu zemlja od rata. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Joshua/13">
          <span class="mdi mdi-arrow-left-drop-circle"></span><span class="pl-2">Jošua - Poglavlje 13</span>
        </a>
        </td>
        <td>
        <a href="/hr/Bible/Joshua/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Joshua/15">
          <span class="pr-2">Jošua - Poglavlje 15</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
