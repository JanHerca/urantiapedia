<!--
title: "Jošua - Poglavlje 17"
description: 
published: true
date: 2025-11-18T12:59:53Z
tags: bible, bible—joshua
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Joshua/16">
          <span class="mdi mdi-arrow-left-drop-circle"></span><span class="pl-2">Jošua - Poglavlje 16</span>
        </a>
        </td>
        <td>
        <a href="/hr/Bible/Joshua/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Joshua/18">
          <span class="pr-2">Jošua - Poglavlje 18</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Ždrijebom je dopao i dio plemenu Manašeovu, jer je Manaše  bio prvenac Josipov. Makiru, prvencu Manašeovu, ocu Gileadovu  - bijaše on ratnik bez premca - pripade Gilead i Bašan. </p>
<p id="v2"><sup><small>2</small></sup>  Dobili  su svoj dio i ostali sinovi Manašeovi po svojim porodicama: sinovi  Abiezerovi, sinovi Helekovi, sinovi Asrielovi; sinovi Šekemovi, sinovi Heferovi i sinovi Šemidini. To su muški potomci Manašea, sina Josipova, po svojim porodicama. </p>
<p id="v3"><sup><small>3</small></sup>  A Selofhad, sin Hefera, sina Gileada, sina Makira, sina Manašeova, nije imao sinova  nego samo kćeri. Evo im imena: Mahla, Noa, Hogla, Milka i Tirsa. </p>
<p id="v4"><sup><small>4</small></sup>  One dođoše pred svećenika Eleazara i pred Jošuu, sina Nunova, i pred glavare govoreći: "Jahve je zapovjedio Mojsiju da se  i nama dade baština među našom braćom." I dadoše im po Jahvinoj  zapovijedi baštinu među braćom njihova oca. </p>
<p id="v5"><sup><small>5</small></sup>  Tako je dopalo  Manašeu deset dijelova, povrh gileadske i bašanske zemlje, koje  su s onu stranu Jordana. </p>
<p id="v6"><sup><small>6</small></sup>  Kćeri Manašeove dobiše baštinu među  njegovim sinovima, a zemlja gileadska pripala je drugim sinovima  Manašeovim. </p>
<p id="v7"><sup><small>7</small></sup>  Međa je Manašeova išla od Ašera do Mikmetata, koji leži  nasuprot Šekemu, a zatim zavijala desno prema Jašibu na izvoru  Tapuahu. </p>
<p id="v8"><sup><small>8</small></sup>  Pokrajina Tapuah pripadaše Manašeu, ali sam Tapuah  na međi Manašeovoj pripadaše sinovima Efrajimovim. </p>
<p id="v9"><sup><small>9</small></sup>  Međa je  silazila do potoka Kane. Južno od potoka bili su i ovi gradovi  što su Efrajimovim sinovima pripadali između Manašeovih gradova;  a zemlja se Manašeova nalazila na sjeveru i izbijala na more. </p>
<p id="v10"><sup><small>10</small></sup>  Područje s juga pripadalo je Efrajimu, na sjeveru Manašeu, a more im bi međa; na sjeveru su graničili s Ašerom, a s Jisakarom  na istoku. </p>
<p id="v11"><sup><small>11</small></sup>  Manašeu pripadahu u Jisakaru i Ašeru: Bet-Šean  sa svojim selima, Jibleam sa svojim selima, stanovnici Dora sa  svojim selima, stanovnici En-Dora sa svojim selima, stanovnici  Taanaka sa svojim selima, stanovnici Megida sa svojim selima;  dakle: tri područja. </p>
<p id="v12"><sup><small>12</small></sup>  Ali Manašeovi sinovi nisu mogli osvojiti  te gradove i zato su Kanaanci ostali u tom kraju. </p>
<p id="v13"><sup><small>13</small></sup>  Ali kad  su ojačali sinovi Izraelovi, nametnuše Kanaancima tlaku, ali  ih nisu uspjeli protjerati. </p>
<p id="v14"><sup><small>14</small></sup>  Obrate se tada Josipovi sinovi Jošui i upitaju: "Zašto  si nam dao u baštinu prema jednom ždrijebu, samo jedan dio, kad  smo mnogobrojni i Jahve nas dosad blagoslivljao?" </p>
<p id="v15"><sup><small>15</small></sup>  Jošua im  odgovori: "Kad ste narod mnogobrojan, pođite u šumu i krčite  ondje sebi zemlje u periškoj i refaimskoj krajini, ako vam je  pretijesna gora Efrajimova." </p>
<p id="v16"><sup><small>16</small></sup>  A sinovi Josipovi rekoše: "Gora  nam ova neće biti dosta, a svi Kanaanci koji žive u ravnici imaju  željezna kola, oni što su u Bet-Šeanu i selima njegovim i oni  koji su u dolini jizreelskoj." </p>
<p id="v17"><sup><small>17</small></sup>  Tada odgovori Jošua domu Josipovu, i Efrajimu i Manašeu:  "Vi ste brojan narod i imate silnu snagu. Zato nećeš dobiti samo  jedan ždrijeb: </p>
<p id="v18"><sup><small>18</small></sup>  neka gora bude tvoja. Ako je šumovita, iskrči  je pa će obronci biti posjed doma tvoga. Istjerat ćeš sigurno  Kanaance ako i imaju željezna kola, ako i jesu jaki." <sup id="cite1"><a href="#fn1">[1]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Joshua/16">
          <span class="mdi mdi-arrow-left-drop-circle"></span><span class="pl-2">Jošua - Poglavlje 16</span>
        </a>
        </td>
        <td>
        <a href="/hr/Bible/Joshua/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Joshua/18">
          <span class="pr-2">Jošua - Poglavlje 18</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 17:18 <i>Kanaanci nikada nisu uništeni</i>: <a href="/hr/The_Urantia_Book/97#p9_1">KU 97:9.1</a>. </li>
</ol>
</div>
