<!--
title: "Postanak - Poglavlje 31"
description: 
published: true
date: 2025-11-18T12:59:53Z
tags: bible, bible—genesis
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Genesis/30">
          <span class="mdi mdi-arrow-left-drop-circle"></span><span class="pl-2">Postanak - Poglavlje 30</span>
        </a>
        </td>
        <td>
        <a href="/hr/Bible/Genesis/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Genesis/32">
          <span class="pr-2">Postanak - Poglavlje 32</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Uto Jakov dozna kako Labanovi sinovi govore: "Sve dobro našega  oca uze Jakov; i od onoga što bi moralo pripasti našem ocu namaknuo  je sve ono bogatstvo." </p>
<p id="v2"><sup><small>2</small></sup>  A opazi Jakov i na Labanovu licu da  se on ne drži prema njemu kao prije. </p>
<p id="v3"><sup><small>3</small></sup>  Tada Jahve reče Jakovu:  "Vrati se u zemlju svojih otaca, u svoj zavičaj, i ja ću biti  s tobom!" </p>
<p id="v4"><sup><small>4</small></sup>  Jakov onda pozove Rahelu i Leu u polje, k svome  stadu, </p>
<p id="v5"><sup><small>5</small></sup>  pa im reče: "Ja vidim na licu vašega oca da se on ne  drži prema meni kao prije; ali Bog oca moga sa mnom je bio. </p>
<p id="v6"><sup><small>6</small></sup>  I  same znate da sam vašega oca služio koliko sam god mogao; </p>
<p id="v7"><sup><small>7</small></sup>  pa  ipak je vaš otac mene varao, deset mi je puta plaću mijenjao.  Ali Bog nije dopuštao da mi nanese štetu. </p>
<p id="v8"><sup><small>8</small></sup>  Ako bi on rekao:  'Svaka šarena neka bude tebi za naplatu', onda bi cijelo stado  mladilo šarene; ako bi opet rekao: 'Prugasti neka budu tebi za  plaću', onda bi cijelo stado mladilo prugaste. </p>
<p id="v9"><sup><small>9</small></sup>  Tako je Bog  uzimao blago od vašeg oca pa ga meni davao. </p>
<p id="v10"><sup><small>10</small></sup>  Jednom, kad se  stado oplođivalo, nenadano vidjeh u snu da su jarci u stadu,  dok su se parili, bili prugasti, mjestimično bijeli i šareni. </p>
<p id="v11"><sup><small>11</small></sup>  Još u snu anđeo Božji mene zovne: 'Jakove!' 'Evo me!' rekoh. </p>
<p id="v12"><sup><small>12</small></sup>  A on nastavi: 'Primijeti dobro da su jarci u stadu što se  pare prugasti, mjestimično bijeli i šareni. Ja sam, naime, vidio  sve što ti je Laban činio. </p>
<p id="v13"><sup><small>13</small></sup>  Ja sam Bog koji ti se ukazao u  Betelu, gdje si uljem pomazao stup i gdje si mi učinio zavjet.  Sad ustaj i idi iz ove zemlje; vrati se u svoj zavičaj!'" <sup id="cite1"><a href="#fn1">[1]</a></sup></p>
<p id="v14"><sup><small>14</small></sup>  Nato mu Rahela i Lea odgovore: "Zar još imamo baštinskog  dijela u svome očinskom domu? </p>
<p id="v15"><sup><small>15</small></sup>  Zar nas otac nije smatrao tuđinkama?  TÓa on je nas prodao, a onda je pojeo novac što ga je za nas  dobio! </p>
<p id="v16"><sup><small>16</small></sup>  Sve bogatstvo što je Bog oduzeo našem ocu zbilja je  naše i djece naše. Zato izvrši sve što ti je Bog rekao!" </p>
<p id="v17"><sup><small>17</small></sup>  Nato Jakov naprti na deve svoju djecu i svoje žene; </p>
<p id="v18"><sup><small>18</small></sup>  pred  sobom potjera sve svoje blago, sva svoja dobra što ih je stekao, stoku što ju je namaknuo u Padan Aramu: krenu u zemlju kanaansku, k svome ocu Izaku. </p>
<p id="v19"><sup><small>19</small></sup>  Laban bijaše otišao da striže svoje ovce, pa Rahela prisvoji  kućne kumire koji su pripadali njezinu ocu. <sup id="cite2"><a href="#fn2">[2]</a></sup></p>
<p id="v20"><sup><small>20</small></sup>  Jakov zavara  Aramejca Labana tako da nije ni slutio da će bježati. </p>
<p id="v21"><sup><small>21</small></sup>  I pobjegne  sa svim što je bilo njegovo. Ubrzo prijeđe Eufrat i upravi put  prema brdu Gileadu. </p>
<p id="v22"><sup><small>22</small></sup>  Trećeg dana obavijeste Labana da je Jakov pobjegao. </p>
<p id="v23"><sup><small>23</small></sup>  On  povede sa sobom svoje rođake te je za Jakovom išao u potjeru  sedam dana hoda; stiže ga na brdu Gileadu. </p>
<p id="v24"><sup><small>24</small></sup>  Ali se Bog ukaza  Aramejcu Labanu, noću u snu, te mu reče. "Pazi da protiv Jakova  ne poduzimlješ ništa, ni dobro ni zlo!" </p>
<p id="v25"><sup><small>25</small></sup>  Uto Laban stigne  Jakova. Jakov bijaše postavio svoj šator na Glavici, a Laban  se utabori na brdu Gileadu. </p>
<p id="v26"><sup><small>26</small></sup>  Onda Laban reče Jakovu: "Što si to htio zavaravajući  me i odvodeći mi kćeri kao zarobljenice na maču? </p>
<p id="v27"><sup><small>27</small></sup>  Zašto si  potajno pobjegao, u bludnju me zaveo i nisi me obavijestio? Otpratio  bih te s veseljem i pjesmom, uz bubnje i lire. </p>
<p id="v28"><sup><small>28</small></sup>  Nisi mi dopustio  ni da izljubim svoje kćeri i svoju unučad! Zbilja si ludo postupio. </p>
<p id="v29"><sup><small>29</small></sup>  U mojoj je ruci da s tobom loše postupim. Ali Bog tvoga oca  noćas mi reče: 'Pazi da protiv Jakova ne poduzmeš ništa, ni dobro  ni zlo!' </p>
<p id="v30"><sup><small>30</small></sup>  Sada dobro, otišao si jer si čeznuo za svojim očinskim  domom; ali zašto si mi kumire pokrao?" </p>
<p id="v31"><sup><small>31</small></sup>  Jakov odgovori Labanu: "Strepio sam od pomisli da bi  mi mogao silom oteti svoje kćeri. </p>
<p id="v32"><sup><small>32</small></sup>  A kumire svoje u koga nađeš, onaj neka pogine! Ovdje pred našom braćom kaži što je tvoga  pri meni i nosi!" Jakov nije znao da ih je Rahela prisvojila. </p>
<p id="v33"><sup><small>33</small></sup>  Tako Laban uđe u šator Jakovljev, pa u šator Lein, onda u  šator dviju sluškinja, ali ništa ne nađe. Izišavši iz Leina šatora, uđe u šator Rahelin. </p>
<p id="v34"><sup><small>34</small></sup>  A Rahela bijaše uzela kumire i stavila  ih u sjedalo svoje deve, a onda na njih sjela. Laban je premetao  po svemu šatoru, ali ih ne nađe. </p>
<p id="v35"><sup><small>35</small></sup>  Ona je, naime, rekla svome  ocu: "Neka se moj gospodar ne ljuti što ne mogu pred njim ustati  jer imam ono što je red kod žena." I tako je pretraživao, ali  kumira nije našao. </p>
<p id="v36"><sup><small>36</small></sup>  Sad se Jakov ražesti i zađe u prepirku s Labanom. Otvoreno  Jakov reče Labanu: "Kakvo je moje zlodjelo, koja li je moja krivnja  da me progoniš? </p>
<p id="v37"><sup><small>37</small></sup>  Eto si premetnuo sve moje stvari, pa kakav  si predmet našao od svega svog kućanstva? Položi ga tu pred moj  i svoj rod pa neka oni budu suci među nama dvojicom. </p>
<p id="v38"><sup><small>38</small></sup>  Za ovih  dvadeset godina što sam ih s tobom proveo ni tvoje ovce ni tvoje  koze nisu se jalovile niti sam ja jeo ovnova iz tvoga stada. </p>
<p id="v39"><sup><small>39</small></sup>  Ono što bi zvijer razdrla, tebi nisam donosio, nego bih od  svoga gubitak nadoknadio. Ti si to od mene tražio, bilo da je  nestalo danju ili da je nestalo noću. </p>
<p id="v40"><sup><small>40</small></sup>  Često sam danju skapavao  od žeđi, a obnoć od studeni. San je bježao od mojih očiju. </p>
<p id="v41"><sup><small>41</small></sup>  Od  ovih dvadeset godina što sam ih proveo u tvojoj kući četrnaest  sam ti godina služio za tvoje dvije kćeri, a šest godina za tvoju  stoku, jer si mi mijenjao zaradu deset puta. </p>
<p id="v42"><sup><small>42</small></sup>  Da sa mnom nije  bio Bog moga oca, Bog Abrahamov, Strah Izakov, otpravio bi me  praznih ruku. Ali je Bog gledao moju nevolju i trud mojih ruku  te je sinoć dosudio." </p>
<p id="v43"><sup><small>43</small></sup>  Nato Laban odgovori Jakovu: "Kćeri su moje kćeri; djeca  su moja djeca; stada su moja stada, sve što gledaš moje je. Ali  što danas mogu učiniti ovim svojim kćerima ili djeci koju su  rodile? </p>
<p id="v44"><sup><small>44</small></sup>  Pa dobro, hajde da ti i ja napravimo ugovor, tako  da bude svjedok između mene i tebe." </p>
<p id="v45"><sup><small>45</small></sup>  Nato Jakov uzme jedan kamen pa ga uspravi kao stup, </p>
<p id="v46"><sup><small>46</small></sup>  a  onda reče svojim ljudima: "Skupite kamenja!" Tako oni nakupe  kamenja i nabace gomilu. Tu su na gomili blagovali. </p>
<p id="v47"><sup><small>47</small></sup>  Laban  je nazva "Jegar sahaduta", a Jakov je nazva "Gal-ed". </p>
<p id="v48"><sup><small>48</small></sup>  Onda  Laban izjavi: "Neka ova gomila danas bude svjedok između mene  i tebe!" Stoga je nazvana Gal-ed, </p>
<p id="v49"><sup><small>49</small></sup>  ali i Mispa, jer je rekao.  "Neka Jahve bude na vidu i tebi i meni kad jedan drugog ne budemo  gledali. </p>
<p id="v50"><sup><small>50</small></sup>  Ako budeš loše postupao prema mojim kćerima, ili  ako uzmeš druge žene uz moje kćeri, sve da nitko drugi ne bude  s nama, znaj da će Bog biti svjedok između mene i tebe." </p>
<p id="v51"><sup><small>51</small></sup>  Potom Laban reče Jakovu: "Ovdje je, evo, gomila; ovdje  je stup koji sam uspravio između sebe i tebe: </p>
<p id="v52"><sup><small>52</small></sup>  ova gomila  i ovaj stup neka budu jamac da ja u zloj namjeri neću ići na  te iza ove gomile i da ti nećeš ići na me iza ove gomile i ovog  stupa. </p>
<p id="v53"><sup><small>53</small></sup>  Neka Bog Abrahamov i Bog Nahorov budu naši suci!"  Jakov se zakune Bogom - Strahom svoga oca Izaka. </p>
<p id="v54"><sup><small>54</small></sup>  Poslije  toga Jakov prinese žrtvu na Glavici i pozva svoje ljude da blaguju.  Poslije objeda proveli su noć na Glavici. <sup id="cite3"><a href="#fn3">[3]</a></sup></p>
<p id="v55"><sup><small>55</small></sup>  Ranim se jutrom Laban digne, izljubi svoje sinove i svoje  kćeri te ih blagoslovi; onda se zaputi natrag u svoje mjesto. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Genesis/30">
          <span class="mdi mdi-arrow-left-drop-circle"></span><span class="pl-2">Postanak - Poglavlje 30</span>
        </a>
        </td>
        <td>
        <a href="/hr/Bible/Genesis/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Genesis/32">
          <span class="pr-2">Postanak - Poglavlje 32</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 31:13 <i>Sveti zavjeti i prisege</i>: <a href="/hr/The_Urantia_Book/87#p6_9">KU 87:6.9</a>.  <i>El</i>: <a href="/hr/The_Urantia_Book/96#p1_7">KU 96:1.7</a>. </li>
  <li id="fn2"><a href="#cite2">↑</a> 31:19,30-35 <i>Rahelino kamenje</i>: <a href="/hr/The_Urantia_Book/85#p1_1">KU 85:1.1</a>. </li>
  <li id="fn3"><a href="#cite3">↑</a> 31:54 <i>Vjerovanje u žrtvu</i>: <a href="/hr/The_Urantia_Book/93#p4_14">KU 93:4.14</a>. </li>
</ol>
</div>
