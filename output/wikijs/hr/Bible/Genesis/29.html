<!--
title: "Postanak - Poglavlje 29"
description: 
published: true
date: 2025-11-18T12:59:53Z
tags: bible, bible—genesis
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Genesis/28">
          <span class="mdi mdi-arrow-left-drop-circle"></span><span class="pl-2">Postanak - Poglavlje 28</span>
        </a>
        </td>
        <td>
        <a href="/hr/Bible/Genesis/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Genesis/30">
          <span class="pr-2">Postanak - Poglavlje 30</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Jakov nastavi put i dođe u zemlju istočnu. </p>
<p id="v2"><sup><small>2</small></sup>  Najednom opazi  studenac u polju. Tri su stada ovaca oko njega plandovala, jer  se na tome studencu napajahu. Velik se kamen nalazio studencu  na otvoru. </p>
<p id="v3"><sup><small>3</small></sup>  Jedino kad bi se svi pastiri ondje skupili, mogli  bi odvaliti kamen s otvora i ovce napojiti; tada bi opet prevalili  kamen na njegovo mjesto, na otvor studenca. </p>
<p id="v4"><sup><small>4</small></sup>  "Odakle ste, braćo moja?" - zapita ih Jakov. "Iz Harana", odgovore. </p>
<p id="v5"><sup><small>5</small></sup>  "Poznajete li", pitaše ih dalje, "Nahorova sina  Labana?" "Poznajemo", odgovore. </p>
<p id="v6"><sup><small>6</small></sup>  "Je li zdravo?" - opet ih  upita. "Zdravo je; a evo mu dolazi kći Rahela sa stadom", odgovore. </p>
<p id="v7"><sup><small>7</small></sup>  "Još ima mnogo dana", nastavi on, "nije vrijeme spraćati blago.  Zašto ga ne napojite i ne otjerate na pašu?" </p>
<p id="v8"><sup><small>8</small></sup>  "Ne možemo dok  se ne skupe svi pastiri", odgovoriše, "da odvale kamen s otvora  studenca, tako da mognemo napojiti ovce." </p>
<p id="v9"><sup><small>9</small></sup>  Dok je on još s njima govorio, dođe Rahela s ovcama svoga  oca. Bila je, naime, pastirica. </p>
<p id="v10"><sup><small>10</small></sup>  Kako Jakov ugleda Rahelu, kćer Labana, brata svoje majke, sa stadom svoga ujaka Labana, Jakov se primače i odvali kamen s otvora studenca te napoji  stado svoga ujaka Labana. </p>
<p id="v11"><sup><small>11</small></sup>  Zatim Jakov poljubi Rahelu, a onda  briznu u plač. </p>
<p id="v12"><sup><small>12</small></sup>  Potom Jakov kaza Raheli da je on sestrić njezina  oca, sin Rebekin. Nato ona otrča i obavijesti oca. </p>
<p id="v13"><sup><small>13</small></sup>  Kad je  Laban čuo vijest o Jakovu, sinu svoje sestre, potrča mu u susret.  Zagrli ga i poljubi te dovede u svoju kuću. Ispriča Labanu sve  što mu se dogodilo. </p>
<p id="v14"><sup><small>14</small></sup>  A onda Laban reče. "Zbilja si ti moja  kost i moje meso!" Pošto je Jakov proboravio s Labanom mjesec dana, </p>
<p id="v15"><sup><small>15</small></sup>  Laban  reče Jakovu: "Zar ćeš me zato što si mi sestrić badava služiti!  Kaži mi koliko ćeš tražiti za najam?" </p>
<p id="v16"><sup><small>16</small></sup>  A Laban imaše dvije  kćeri. Starijoj bijaše ime Lea, a mlađoj Rahela. </p>
<p id="v17"><sup><small>17</small></sup>  Lea imala  slabe oči, a Rahela bila stasita i lijepa. </p>
<p id="v18"><sup><small>18</small></sup>  Kako je Jakov  volio Rahelu, reče: "Služit ću ti sedam godina za tvoju mlađu  kćer Rahelu." <sup id="cite1"><a href="#fn1">[1]</a></sup></p>
<p id="v19"><sup><small>19</small></sup>  Laban odvrati: "Bolje je da je tebi dam nego  kakvu strancu. Ostani sa mnom!" </p>
<p id="v20"><sup><small>20</small></sup>  Tako je Jakov služio za Rahelu sedam godina, ali mu se  učinile, zbog ljubavi prema njoj, kao nekoliko dana. </p>
<p id="v21"><sup><small>21</small></sup>  Poslije toga Jakov reče Labanu: "Daj mi moju ženu, jer  se moje vrijeme navršilo pa bih htio k njoj." </p>
<p id="v22"><sup><small>22</small></sup>  Laban sabra  sav svijet onog mjesta i priredi gozbu. </p>
<p id="v23"><sup><small>23</small></sup>  Ali navečer uzme  svoju kćer Leu pa nju uvede k Jakovu, i on priđe k njoj. </p>
<p id="v24"><sup><small>24</small></sup>  Laban  dade svoju sluškinju Zilpu svojoj kćeri Lei za sluškinju. </p>
<p id="v25"><sup><small>25</small></sup>  Kad  bi ujutro, a to, gle, Lea! Tada Jakov reče Labanu: "Zašto si  mi to učinio! Zar te ja nisam služio za Rahelu? Zašto si me prevario?" </p>
<p id="v26"><sup><small>26</small></sup>  Laban odgovori: "U našem mjestu nije običaj da se mlađa udaje  prije starije. </p>
<p id="v27"><sup><small>27</small></sup>  Završi s njom ovu ženidbenu sedmicu, a onda  ću ti dati i drugu, za drugih sedam godina službe kod mene."  Jakov pristane: navrši onu ženidbenu sedmicu. </p>
<p id="v28"><sup><small>28</small></sup>  Onda mu Laban  dade i svoju kćer Rahelu za ženu. </p>
<p id="v29"><sup><small>29</small></sup>  Laban dade svoju sluškinju  Bilhu svojoj kćeri Raheli za sluškinju. </p>
<p id="v30"><sup><small>30</small></sup>  Jakov nato priđe  Raheli. Rahelu je više volio nego Leu. I tako je služio Labana  još sedam godina. </p>
<p id="v31"><sup><small>31</small></sup>  Jahve je vidio da Lea nije voljena, te je učini plodnom, dok Rahela ostade nerotkinja. </p>
<p id="v32"><sup><small>32</small></sup>  Lea zače i rodi sina; nadjenu  mu ime Ruben, a to znači, kako je ona protumačila: "Jahve je  vidio moju nevolju i stoga će me sada muž moj ljubiti." </p>
<p id="v33"><sup><small>33</small></sup>  Opet  zače i rodi sina te izjavi: "Jahve je čuo da nisam voljena, stoga  mi je dao i ovoga." Zato mu nadjenu ime Šimun. </p>
<p id="v34"><sup><small>34</small></sup>  Opet zače  i rodi sina te izjavi: "Sad će se moj muž meni prikloniti: tri  sam mu sina rodila." Zato mu nadjenu ime Levi. </p>
<p id="v35"><sup><small>35</small></sup>  A kad je još  jednom začela i sina rodila, izjavi: "Ovaj put hvalit ću Jahvu."  Stoga sinu nadjenu ime Juda. Potom prestade rađati. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Genesis/28">
          <span class="mdi mdi-arrow-left-drop-circle"></span><span class="pl-2">Postanak - Poglavlje 28</span>
        </a>
        </td>
        <td>
        <a href="/hr/Bible/Genesis/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Genesis/30">
          <span class="pr-2">Postanak - Poglavlje 30</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 29:18-20 <i>Kupnja žena</i>: <a href="/hr/The_Urantia_Book/83#p3_2">KU 83:3.2</a>.  <i>Žene kao vlasništvo</i>: <a href="/hr/The_Urantia_Book/82#p3_4">KU 82:3.4</a>. </li>
</ol>
</div>
