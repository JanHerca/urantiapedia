<!--
title: "Postanak - Poglavlje 25"
description: 
published: true
date: 2025-11-18T12:59:53Z
tags: bible, bible—genesis
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Genesis/24">
          <span class="mdi mdi-arrow-left-drop-circle"></span><span class="pl-2">Postanak - Poglavlje 24</span>
        </a>
        </td>
        <td>
        <a href="/hr/Bible/Genesis/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Genesis/26">
          <span class="pr-2">Postanak - Poglavlje 26</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Abraham je sebi uzeo još jednu ženu; zvala se Ketura. <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  Ona  mu je rodila Zimrana, Jokšana, Medana, Midjana, Jišbaka i Šuaha. </p>
<p id="v3"><sup><small>3</small></sup>  A od Jokšana rodili se Šeba i Dedan. Dedanovi su potomci:  Ašurci, Letušci i Leumci. </p>
<p id="v4"><sup><small>4</small></sup>  Sinovi su Midjanovi: Efa, Efer,  Hanok, Abida i Eldaa. Sve su to potomci Keturini. </p>
<p id="v5"><sup><small>5</small></sup>  Abraham prenese sav svoj imutak na Izaka; <sup id="cite2"><a href="#fn2">[2]</a></sup></p>
<p id="v6"><sup><small>6</small></sup>  a sinovima  od svojih suložnica dade Abraham samo darove i još ih za svoga  života razašalje po istoku - daleko od svog sina Izaka - u Istočni  kraj. </p>
<p id="v7"><sup><small>7</small></sup>  Ovo je duljina Abrahamova života što ga je proživio:  stotinu sedamdeset i pet godina. <sup id="cite3"><a href="#fn3">[3]</a></sup></p>
<p id="v8"><sup><small>8</small></sup>  Zatim Abraham preminu, umrije  u sretnoj dobi - star i pun godina - te bi pridružen svojim precima. <sup id="cite4"><a href="#fn4">[4]</a></sup></p>
<p id="v9"><sup><small>9</small></sup>  Njegovi sinovi, Izak i Jišmael, sahrane ga u spilji Makpeli, na poljani Efrona, sina Hetita Sohara, nasuprot Mamri: </p>
<p id="v10"><sup><small>10</small></sup>  to  je poljana što ju je Abraham kupio od Hetovih sinova. Ondje je  sahranjen Abraham i njegova žena Sara. </p>
<p id="v11"><sup><small>11</small></sup>  Poslije Abrahamove  smrti Bog je blagoslivljao njegova sina Izaka. Izak je živio  blizu Beer Lahaj Roja. </p>
<p id="v12"><sup><small>12</small></sup>  Ovo je povijest Abrahamova sina Jišmaela, koga je Abrahamu  rodila Sarina sluškinja, Egipćanka Hagara. </p>
<p id="v13"><sup><small>13</small></sup>  A ovo su sinovi  Jišmaelovi, svaki po svom imenu i po svom rođenju: Jišmaelov  prvenac Nebajot, Kedar, Adbeel, Mibsam, </p>
<p id="v14"><sup><small>14</small></sup>  Mišma, Duma, Masa, </p>
<p id="v15"><sup><small>15</small></sup>  Hadad, Tema, Jetur, Nafiš i Kedma. </p>
<p id="v16"><sup><small>16</small></sup>  To su Jišmaelovi sinovi i to su njihova imena prema njihovim  naseljima i taborištima: dvanaest poglavica od isto toliko plemena. </p>
<p id="v17"><sup><small>17</small></sup>  A ovo je duljina Jišmaelova života: stotinu trideset i sedam  godina. Zatim izdahnu; umrije i bi pridružen svojim precima. </p>
<p id="v18"><sup><small>18</small></sup>  Potomstvo mu se naselilo od Havile do Šura, koji je na istok  Egiptu idući prema Ašuru. Nastaniše se nasuprot svojoj braći. </p>
<p id="v19"><sup><small>19</small></sup>  Ovo je povijest Abrahamova sina Izaka: Izak se rodio  od Abrahama. </p>
<p id="v20"><sup><small>20</small></sup>  Izaku je bilo četrdeset godina kad se oženio  Rebekom, kćerkom Aramejca Betuela iz Padan Arama, a sestrom Aramejca  Labana. </p>
<p id="v21"><sup><small>21</small></sup>  Izak se obrati Jahvi za svoju ženu jer je bila nerotkinja.  Jahve ga usliša te njegova žena Rebeka zače. </p>
<p id="v22"><sup><small>22</small></sup>  No djeca se  u njezinoj utrobi tako sudarala te ona uzviknu: "Ako je tako, zašto ću živjeti!" Ode, dakle, da se posavjetuje s Jahvom. </p>
<p id="v23"><sup><small>23</small></sup>  I  Jahve joj reče: "Dva su svijeta u utrobi tvojoj; dva će se naroda iz tvog krila odijeliti. Narod će nad narodom gospodovati, stariji će služiti mlađemu." </p>
<p id="v24"><sup><small>24</small></sup>  Došlo vrijeme da rodi, kad gle - blizanci u njezinoj  utrobi. </p>
<p id="v25"><sup><small>25</small></sup>  Pojavi se prvi. Bio je crven; sav runjav kao ogrtač.  Stoga mu nadjenuše ime Ezav. </p>
<p id="v26"><sup><small>26</small></sup>  Potom se pojavi njegov brat.  Rukom se držao Ezavu za petu. Zato mu nadjenuše ime Jakov. Izaku  je bilo šezdeset godina kad su oni rođeni. </p>
<p id="v27"><sup><small>27</small></sup>  Kad su dječaci odrasli, Ezav postane vješt lovac, čovjek  pustare. Jakov je bio čovjek krotak i boravio je u šatorima. </p>
<p id="v28"><sup><small>28</small></sup>  Izaku je Ezav bio draži jer je volio divljač, a Rebeka je  više voljela Jakova. </p>
<p id="v29"><sup><small>29</small></sup>  Jednom Jakov kuhaše jelo. Ezav stigne s polja, gladan. </p>
<p id="v30"><sup><small>30</small></sup>  Reče Ezav Jakovu: "Daj mi toga crvenog variva da pojedem  jer sam izgladnio." Stoga mu je ime Edom. </p>
<p id="v31"><sup><small>31</small></sup>  A Jakov odgovori:  "Ustupi mi prije svoje prvorodstvo!" </p>
<p id="v32"><sup><small>32</small></sup>  Ezav reče: "Evo me skoro  na smrti; što će mi prvorodstvo!" </p>
<p id="v33"><sup><small>33</small></sup>  Jakov nastavi: "Prije mi  se zakuni!" On mu se zakune, i tako proda Jakovu svoje prvorodstvo. </p>
<p id="v34"><sup><small>34</small></sup>  Tada Jakov dade Ezavu kruha i čorbe od sočivice. Jeo je i  pio, onda se digao i otišao. Tako Ezav pogazi svoje prvorodstvo. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Genesis/24">
          <span class="mdi mdi-arrow-left-drop-circle"></span><span class="pl-2">Postanak - Poglavlje 24</span>
        </a>
        </td>
        <td>
        <a href="/hr/Bible/Genesis/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Genesis/26">
          <span class="pr-2">Postanak - Poglavlje 26</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 25:1 <i>Ketura nije žena</i>: <a href="/hr/The_Urantia_Book/93#p9_8">KU 93:9.8</a>. </li>
  <li id="fn2"><a href="#cite2">↑</a> 25:5 <i>Izakovo nasljedstvo</i>: <a href="/hr/The_Urantia_Book/93#p9_8">KU 93:9.8</a>. </li>
  <li id="fn3"><a href="#cite3">↑</a> 25:7-8 <i>Abrahamove godine</i>: <a href="/hr/The_Urantia_Book/93#p9_8">KU 93:9.8</a>. </li>
  <li id="fn4"><a href="#cite4">↑</a> 25:8 <i>Abrahamova smrt</i>: <a href="/hr/The_Urantia_Book/93#p9_4">KU 93:9.4</a>.  <i>Odustani od duha</i>: <a href="/hr/The_Urantia_Book/86#p5_2">KU 86:5.2</a>. </li>
</ol>
</div>
