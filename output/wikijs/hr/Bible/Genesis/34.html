<!--
title: "Postanak - Poglavlje 34"
description: 
published: true
date: 2025-11-18T12:59:53Z
tags: bible, bible—genesis
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Genesis/33">
          <span class="mdi mdi-arrow-left-drop-circle"></span><span class="pl-2">Postanak - Poglavlje 33</span>
        </a>
        </td>
        <td>
        <a href="/hr/Bible/Genesis/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Genesis/35">
          <span class="pr-2">Postanak - Poglavlje 35</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Dina, kći koju je Lea rodila Jakovu, iziđe da posjeti neke  žene onoga kraja. </p>
<p id="v2"><sup><small>2</small></sup>  Opazi je Hivijac Šekem, sin Hamora, poglavice  kraja, pa je pograbi i na silu s njom leže. </p>
<p id="v3"><sup><small>3</small></sup>  Njegovo srce prione  za Dinu, Jakovljevu kćer, i on se u djevojku zaljubi. Nastojao  je pridobiti djevojčino srce. </p>
<p id="v4"><sup><small>4</small></sup>  Šekem je govorio i svom ocu  Hamoru: "Onu mi djevojku uzmi za ženu!" </p>
<p id="v5"><sup><small>5</small></sup>  Jakov sazna da je  Šekem obeščastio njegovu kćer Dinu. Ali kako su njegovi sinovi  bili uz blago na polju, Jakov nije poduzimao ništa dok oni ne  dođu. </p>
<p id="v6"><sup><small>6</small></sup>  Uto dođe k Jakovu Šekemov otac Hamor da se s njim sporazumije, </p>
<p id="v7"><sup><small>7</small></sup>  upravo kad su se Jakovljevi sinovi vraćali iz polja. Kad  su čuli vijest, ljudi su bili ojađeni i vrlo ljuti. Što je Šekem  učinio - legavši s Jakovljevom kćeri - u Izraelu je bila sramota.  To se nije smjelo trpjeti. </p>
<p id="v8"><sup><small>8</small></sup>  Hamor im reče. "Moj se sin Šekem  svom dušom zaljubio u vašu kćer. Dajte mu je za ženu! </p>
<p id="v9"><sup><small>9</small></sup>  Oprijateljite  se s nama: dajite nam svoje kćeri, a naše kćeri uzimajte sebi! </p>
<p id="v10"><sup><small>10</small></sup>  Tako možete živjeti među nama; zemlja je pred vama da se  naselite, u njoj se slobodno krećete i stječete imovinu!" </p>
<p id="v11"><sup><small>11</small></sup>  Potom  Šekem reče njezinu ocu i njezinoj braći: "Da nađem milost u vašim  očima, dat ću vam što zatražite. </p>
<p id="v12"><sup><small>12</small></sup>  Tražite od mene koliko hoćete:  sve što god zapitate dat ću, samo mi dajte djevojku za ženu." </p>
<p id="v13"><sup><small>13</small></sup>  Jakovljevi sinovi odgovore Šekemu i njegovu ocu Hamoru  - govorili su s prijevarom jer je obeščastio njihovu sestru Dinu  - </p>
<p id="v14"><sup><small>14</small></sup>  te im rekoše: "Ne možemo pristati da svoju sestru damo  čovjeku koji nije obrezan, jer bi to za nas bila sramota. </p>
<p id="v15"><sup><small>15</small></sup>  Jedino  ćemo je dati ako postanete kao i mi, ako obrežete sve svoje muškarce. </p>
<p id="v16"><sup><small>16</small></sup>  Onda vam možemo davati svoje kćeri i uzimati vaše sebi, s  vama se naseliti i biti jedan rod. </p>
<p id="v17"><sup><small>17</small></sup>  A ako ne pristajete na  obrezanje, uzet ćemo svoju kćer i otići." </p>
<p id="v18"><sup><small>18</small></sup>  Hamoru i Šekemu, Hamorovu sinu, njihov se zahtjev učini povoljan. </p>
<p id="v19"><sup><small>19</small></sup>  Mladić  nije časio da zahtjev izvrši, jer je čeznuo za Jakovljevom kćeri;  a bio je najuvaženiji od svih u očevu domu. </p>
<p id="v20"><sup><small>20</small></sup>  Tako Hamor i njegov sin Šekem dođu u svoje gradsko vijeće  i obrate se svojim sugrađanima ovako: </p>
<p id="v21"><sup><small>21</small></sup>  "Ovaj je svijet prijazan;  neka se među nama u zemlji nasele; neka se po njoj slobodno kreću;  ima dosta prostora u zemlji za njih; možemo uzimati njihove kćeri  sebi za žene, a njima davati svoje. </p>
<p id="v22"><sup><small>22</small></sup>  No ljudi će pristati  da među nama žive i s nama budu jedan rod samo ako se svi naši  muškarci obrežu kao što su oni obrezani. </p>
<p id="v23"><sup><small>23</small></sup>  Zar tako ne bi stoka  koju su stekli, sve njihovo blago - bilo naše? Pristanimo, pa  neka se među nama nasele!" </p>
<p id="v24"><sup><small>24</small></sup>  Svi odrasli muškarci koji imaju pravo izaći na gradska  vrata poslušaše Hamora i njegova sina Šekema, pa bude obrezan  svaki muškarac - svaki koji ima pravo izaći na gradska vrata. </p>
<p id="v25"><sup><small>25</small></sup>  A trećega dana, dok su oni još bili u bolovima, dva Jakovljeva  sina, Šimun i Levi, Dinina braća, pograbe svaki svoj mač i nesmetano  dođu u grad te poubijaju sve muškarce. </p>
<p id="v26"><sup><small>26</small></sup>  Sasijeku mačem Hamora  i njegova sina Šekema, uzmu Dinu iz Šekemove kuće i odu. </p>
<p id="v27"><sup><small>27</small></sup>  Ostali  Jakovljevi sinovi dođu na ubijene i opustoše grad što je njihova  sestra bila obeščašćena. </p>
<p id="v28"><sup><small>28</small></sup>  Što je bilo krupne i sitne stoke  i magaradi, u gradu i u polju, otjeraju; </p>
<p id="v29"><sup><small>29</small></sup>  opljačkaju sva njihova  dobra, a svu im djecu i žene - sve što je bilo po kućama - odvedu  u roblje. </p>
<p id="v30"><sup><small>30</small></sup>  Jakov reče Šimunu i Leviju: "Uveli ste me u nepriliku  omrazivši me stanovnicima zemlje, Kanaancima i Perižanima. Ako  se ujedine protiv mene i napadnu me, dok je nas ovako malo na  broj, istrijebit će me s mojim domom." </p>
<p id="v31"><sup><small>31</small></sup>  Oni odgovore: "Zar  da prema našoj sestri postupaju kao prema kakvoj bludnici?" </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Genesis/33">
          <span class="mdi mdi-arrow-left-drop-circle"></span><span class="pl-2">Postanak - Poglavlje 33</span>
        </a>
        </td>
        <td>
        <a href="/hr/Bible/Genesis/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Genesis/35">
          <span class="pr-2">Postanak - Poglavlje 35</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
