<!--
title: "Postanak - Poglavlje 39"
description: 
published: true
date: 2025-11-18T12:59:53Z
tags: bible, bible—genesis
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Genesis/38">
          <span class="mdi mdi-arrow-left-drop-circle"></span><span class="pl-2">Postanak - Poglavlje 38</span>
        </a>
        </td>
        <td>
        <a href="/hr/Bible/Genesis/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Genesis/40">
          <span class="pr-2">Postanak - Poglavlje 40</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Josipa dovedoše u Egipat. Tu ga od Jišmaelaca koji su ga onamo  doveli kupi Egipćanin Potifar, dvoranin faraonov i zapovjednik  njegove tjelesne straže. </p>
<p id="v2"><sup><small>2</small></sup>  Jahve je bio s Josipom, zato je u  svemu imao sreću: Egipćanin ga uzme k sebi u kuću. </p>
<p id="v3"><sup><small>3</small></sup>  Vidje njegov  gospodar da je Jahve s njim i da svemu što mu ruka poduzme Jahve  daje uspjeh; </p>
<p id="v4"><sup><small>4</small></sup>  zavolje on Josipa, uze ga za dvoranina i postavi  ga za upravitelja svoga doma i povjeri mu sav svoj imetak. </p>
<p id="v5"><sup><small>5</small></sup>  I  otkad mu je povjerio upravu svoga doma i svega svog imetka, blagoslovi  Jahve dom Egipćaninov zbog Josipa: blagoslov Jahvin bijaše na  svemu što je imao - u kući i u polju. </p>
<p id="v6"><sup><small>6</small></sup>  I tako sve svoje prepusti  brizi Josipovoj te se više ni za što nije brinuo, osim za jelo  što je jeo. A Josip je bio mladić stasit i naočit. </p>
<p id="v7"><sup><small>7</small></sup>  Poslije nekog vremena žena njegova gospodara zagleda se  u Josipa i reče mu: "Legni sa mnom!" </p>
<p id="v8"><sup><small>8</small></sup>  On se oprije i reče ženi  svoga gospodara: "Gledaj! Otkako sam ja ovdje, moj se gospodar  ne brine ni za što u kući; sve što ima meni je povjerio. </p>
<p id="v9"><sup><small>9</small></sup>  On  u ovoj kući nema više vlasti negoli ja i ništa mi ne krati, osim  tebe, jer si njegova žena. Pa kako bih ja mogao učiniti tako  veliku opačinu i sagriješiti protiv Boga!" </p>
<p id="v10"><sup><small>10</small></sup>  Iako je Josipa  salijetala iz dana u dan, on nije pristajao da uz nju legne;  nije joj prilazio. </p>
<p id="v11"><sup><small>11</small></sup>  Jednog dana Josip uđe u kuću na posao. Kako nikog od  služinčadi nije bilo u kući, </p>
<p id="v12"><sup><small>12</small></sup>  ona ga uhvati za ogrtač i reče:  "Legni sa mnom!" Ali on ostavi svoj ogrtač u njezinoj ruci, otrže  se i pobježe van. </p>
<p id="v13"><sup><small>13</small></sup>  Vidjevši ona da je u njezinoj ruci ostavio  ogrtač i pobjegao van, </p>
<p id="v14"><sup><small>14</small></sup>  zovne svoje sluge te im reče: "Gledajte!  Trebalo je da nam dovede jednog Hebrejca da se s nama poigrava.  Taj k meni dođe da sa mnom legne, ali sam ja na sav glas zaviknula. </p>
<p id="v15"><sup><small>15</small></sup>  A čim je čuo kako vičem, ostavi svoj ogrtač pokraj mene i  pobježe van." </p>
<p id="v16"><sup><small>16</small></sup>  Uza se je držala njegov ogrtač dok mu je gospodar došao  kući. </p>
<p id="v17"><sup><small>17</small></sup>  Onda i njemu kaza istu priču: "Onaj sluga Hebrejac  koga si nam doveo dođe k meni da sa mnom ljubaka! </p>
<p id="v18"><sup><small>18</small></sup>  Ali čim  je čuo kako vičem, ostavi svoj ogrtač pokraj mene i pobježe van." </p>
<p id="v19"><sup><small>19</small></sup>  Kad je njegov gospodar čuo pripovijest svoje žene koja reče:  "Eto, tako sa mnom tvoj sluga", razgnjevi se. </p>
<p id="v20"><sup><small>20</small></sup>  Gospodar pograbi  Josipa i baci ga u tamnicu - tamo gdje su bili zatvoreni kraljevi  utamničenici. I osta u tamnici. </p>
<p id="v21"><sup><small>21</small></sup>  Ali je Jahve bio s njim, iskaza naklonost Josipu te on  nađe milost u očima upravitelja tamnice. </p>
<p id="v22"><sup><small>22</small></sup>  Tako upravitelj  tamnice preda u Josipove ruke sve utamničenike koji su se nalazili  u tamnici; i ondje se ništa nije radilo bez njega. </p>
<p id="v23"><sup><small>23</small></sup>  Budući  da je Jahve bio s njim, upravitelj tamnice nije nadgledao ništa  što je Josipu bilo povjereno: Jahve bijaše s njim, i što god  bi poduzeo, Jahve bi to okrunio uspjehom. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Genesis/38">
          <span class="mdi mdi-arrow-left-drop-circle"></span><span class="pl-2">Postanak - Poglavlje 38</span>
        </a>
        </td>
        <td>
        <a href="/hr/Bible/Genesis/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Genesis/40">
          <span class="pr-2">Postanak - Poglavlje 40</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
