<!--
title: "Postanak - Poglavlje 27"
description: 
published: true
date: 2025-11-18T12:59:53Z
tags: bible, bible—genesis
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Genesis/26">
          <span class="mdi mdi-arrow-left-drop-circle"></span><span class="pl-2">Postanak - Poglavlje 26</span>
        </a>
        </td>
        <td>
        <a href="/hr/Bible/Genesis/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Genesis/28">
          <span class="pr-2">Postanak - Poglavlje 28</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Ostarje Izak, vid mu se očinji gasio. Zato zovne svoga starijeg  sina Ezava i reče mu: "Sine!" On mu odgovori: "Evo me!" </p>
<p id="v2"><sup><small>2</small></sup>  A  on nastavi: "Vidiš, ostario sam, a ne znam dana svoje smrti. </p>
<p id="v3"><sup><small>3</small></sup>  Zato uzmi svoju opremu, svoj tobolac i luk, pa idi u pustaru  i ulovi mi divljači. </p>
<p id="v4"><sup><small>4</small></sup>  Onda mi pripremi ukusan obrok, kako volim, te mi ga donesi da blagujem, pa da te mognem blagosloviti prije  nego umrem." </p>
<p id="v5"><sup><small>5</small></sup>  Rebeka je slušala dok je Izak govorio svome sinu Ezavu, i kad je Ezav otišao u pustaru da ulovi divljači svome ocu, </p>
<p id="v6"><sup><small>6</small></sup>  Rebeka reče svome sinu Jakovu: "Upravo sam čula kako tvoj  otac govori tvome bratu Ezavu: </p>
<p id="v7"><sup><small>7</small></sup>  'Donesi mi divljači te mi priredi  ukusan obrok da blagujem pa da te pred licem Jahvinim blagoslovim  prije nego umrem.' </p>
<p id="v8"><sup><small>8</small></sup>  A sad, sine moj, poslušaj me i učini kako  ti naredim. </p>
<p id="v9"><sup><small>9</small></sup>  Otiđi k stadu i odande mi donesi dva lijepa kozleta, a ja ću od njih prirediti ukusan obrok tvome ocu, kako on voli. </p>
<p id="v10"><sup><small>10</small></sup>  Onda ti donesi svome ocu da jede te tebe mogne blagosloviti  prije nego umre." </p>
<p id="v11"><sup><small>11</small></sup>  Ali Jakov odgovori svojoj majci Rebeki:  "E, ali moj je brat Ezav runjav, a ja sam bez dlaka! </p>
<p id="v12"><sup><small>12</small></sup>  Možda  me se moj otac dotakne te ću u njegovim očima ispasti varalicom  i na se svaliti prokletstvo, a ne blagoslov." </p>
<p id="v13"><sup><small>13</small></sup>  Ali njegova  mu majka odgovori: "Sine moj, tvoje prokletstvo neka padne na  mene! Samo ti mene poslušaj, otiđi i donesi!" </p>
<p id="v14"><sup><small>14</small></sup>  Ode on, nađe i donese svojoj majci, a njegova majka priredi  ukusan obrok, kako je njegov otac volio. </p>
<p id="v15"><sup><small>15</small></sup>  Potom Rebeka uzme  najljepše odijelo svoga starijeg sina Ezava što je u kući imala, pa u nj odjene svoga mlađeg sina Jakova. </p>
<p id="v16"><sup><small>16</small></sup>  U kožu kozleta  zamota mu ruke i goli dio vrata. </p>
<p id="v17"><sup><small>17</small></sup>  Stavi zatim ukusan obrok  i kruh što ga je pripravila na ruke svoga sina Jakova. </p>
<p id="v18"><sup><small>18</small></sup>  Ode on k ocu i reče: "Oče!" On odgovori: "Evo me. Koji  si ti moj sin?" </p>
<p id="v19"><sup><small>19</small></sup>  A Jakov odgovori svome ocu: "Ja sam Ezav, tvoj prvorođenac; učinio sam kako si mi rekao. Sad ustaj, sjedi  pa jedi moje lovine, da me onda mogneš blagosloviti." </p>
<p id="v20"><sup><small>20</small></sup>  Izak  upita svoga sina: "Kako si tako brzo uspio, sine moj?" On odgovori:  "Jer mi je Jahve, Bog tvoj, bio milostiv." </p>
<p id="v21"><sup><small>21</small></sup>  Potom Izak reče  Jakovu: "Primakni se, sine moj, da opipam jesi li ti zbilja moj  sin Ezav ili nisi." </p>
<p id="v22"><sup><small>22</small></sup>  Jakov se primakne k svome ocu Izaku,  koji ga opipa i reče: "Glas je Jakovljev, ali su ruke Ezavove." </p>
<p id="v23"><sup><small>23</small></sup>  Nije ga prepoznao jer su mu ruke bile runjave kao i ruke  njegova brata Ezava. Kad ga je htio blagosloviti, </p>
<p id="v24"><sup><small>24</small></sup>  upita još  jednom: "Jesi li ti zaista moj sin Ezav?" Odgovori on: "Jesam." </p>
<p id="v25"><sup><small>25</small></sup>  Potom reče Izak: "Stavi preda me da blagujem lovine svoga  sina pa da te blagoslovi duša moja." Jakov ga posluži pa je jeo.  Zatim mu donese i vina, pa je pio. </p>
<p id="v26"><sup><small>26</small></sup>  Poslije toga reče mu njegov  otac Izak: "Primakni se, sine moj, i poljubi me!" </p>
<p id="v27"><sup><small>27</small></sup>  Kad se  primače i poljubi ga, Izak osjeti miris njegove odjeće pa ga  blagoslovi:  "Gle, miris sina mog nalik je mirisu polja koje Jahve blagoslovi. </p>
<p id="v28"><sup><small>28</small></sup>  Neka ti Bog daje rosu s neba i rodnost zemlje: izobilje žita i mladoga vina. </p>
<p id="v29"><sup><small>29</small></sup>  Narodi ti služili, plemena ti se klanjala! Braćom svojom gospodari, nek sinci majke tvoje pred tobom padaju! Proklet bio tko tebe proklinje; blagoslovljen tko te blagoslivlje!" </p>
<p id="v30"><sup><small>30</small></sup>  Tek što se Jakov udaljio od svoga oca Izaka - pošto je  Izak podijelio blagoslov Jakovu - njegov brat Ezav dođe iz lova. </p>
<p id="v31"><sup><small>31</small></sup>  I on priredi ukusan obrok i donese ga svome ocu. I reče svome  ocu: "Ustani, oče moj, i blaguj od lovine svoga sina da me onda  mogneš blagosloviti!" </p>
<p id="v32"><sup><small>32</small></sup>  A njegov ga otac Izak zapita: "Tko  si ti?" On odgovori: "Ja sam tvoj prvorođenac Ezav!" </p>
<p id="v33"><sup><small>33</small></sup>  Izak  se silno prepadne: "Pa tko je onda bio onaj što je divljači ulovio  i meni već donio? Blagovao sam je prije nego si ti došao; onoga  sam blagoslovio i blagoslovljen će ostati." </p>
<p id="v34"><sup><small>34</small></sup>  Kad je Ezav čuo  riječi svoga oca, kriknu glasno i gorko zaplaka pa reče svome  ocu: "I mene blagoslovi, oče!" </p>
<p id="v35"><sup><small>35</small></sup>  A on odvrati: "Brat tvoj dođe  na prijevaru i odnese tvoj blagoslov." </p>
<p id="v36"><sup><small>36</small></sup>  "Zato valjda što mu  je ime Jakov, dvaput me već prevario", reče Ezav. "Oduzeo mi  prvorodstvo, a sad mi evo oduze i blagoslov." Onda doda: "Zar  za me nisi sačuvao nikakva blagoslova?" </p>
<p id="v37"><sup><small>37</small></sup>  Izak odgovori Ezavu:  "Njega sam već postavio za tvoga gospodara; njemu sam svu njegovu  braću predao za sluge; žitom sam ga i vinom opskrbio. A što sad  za te mogu učiniti, sine moj?" </p>
<p id="v38"><sup><small>38</small></sup>  Ezav odgovori svome ocu: "Zar  ti, oče, raspolažeš samo jednim blagoslovom? Blagoslovi i mene, oče moj!" Ezav jecaše na sav glas. </p>
<p id="v39"><sup><small>39</small></sup>  Tada otac njegov Izak  progovori i reče: "Daleko od plodna tla dom tvoj će biti, daleko od rose s neba. </p>
<p id="v40"><sup><small>40</small></sup>  Od mača svoga ćeš živjeti, brata svoga ćeš služiti. Ali jednom, kada se pobuniš, jaram ćeš njegov stresti sa svog vrata." </p>
<p id="v41"><sup><small>41</small></sup>  Ezav zamrzi Jakova zbog blagoslova kojim ga je otac njegov  blagoslovio pa reče u sebi: "Čim dođu dani žalosti za mojim ocem, ubit ću ja svoga brata Jakova." </p>
<p id="v42"><sup><small>42</small></sup>  Kada su Rebeki javili te  riječi što ih je izrekao njezin stariji sin Ezav, zovne ona svoga  mlađeg sina Jakova te mu reče: "Pazi! Brat ti se Ezav nosi mišlju  kako će te ubiti. </p>
<p id="v43"><sup><small>43</small></sup>  Ali ti, sine moj, poslušaj mene: odmah  bježi mome bratu Labanu u Haran. </p>
<p id="v44"><sup><small>44</small></sup>  Ostani kod njega neko vrijeme, dok bijes brata tvoga na te jenja, </p>
<p id="v45"><sup><small>45</small></sup>  dok se srdžba brata tvoga  odvrati od tebe te on zaboravi što si mu učinio. Ja ću onda po  te poslati i odande te dovesti. Zašto da vas obojicu izgubim  u jedan dan!" </p>
<p id="v46"><sup><small>46</small></sup>  Potom Rebeka reče Izaku: "Moj mi je život dosadio zbog  ovih žena Hetitkinja. Ako se i Jakov oženi kojom kao što su ove  urođenice, Hetitkinjom, što će mi onda život!" </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Genesis/26">
          <span class="mdi mdi-arrow-left-drop-circle"></span><span class="pl-2">Postanak - Poglavlje 26</span>
        </a>
        </td>
        <td>
        <a href="/hr/Bible/Genesis/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Genesis/28">
          <span class="pr-2">Postanak - Poglavlje 28</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
