<!--
title: "Postanak - Poglavlje 35"
description: 
published: true
date: 2025-11-18T12:59:53Z
tags: bible, bible—genesis
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Genesis/34">
          <span class="mdi mdi-arrow-left-drop-circle"></span><span class="pl-2">Postanak - Poglavlje 34</span>
        </a>
        </td>
        <td>
        <a href="/hr/Bible/Genesis/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Genesis/36">
          <span class="pr-2">Postanak - Poglavlje 36</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Bog reče Jakovu: "Ustani, idi gore u Betel te ondje ostani!  Načini ondje žrtvenik Bogu koji ti se objavio kad si bježao od  svoga brata Ezava!" </p>
<p id="v2"><sup><small>2</small></sup>  I Jakov reče svojoj obitelji i svima koji bijahu s njime:  "Odbacite tuđe kumire koji se nalaze u vašoj sredini; očistite  se i preobucite. </p>
<p id="v3"><sup><small>3</small></sup>  Idemo gore u Betel; ondje ću načiniti žrtvenik  Bogu, koji me uslišao kad sam bio u nevolji i sa mnom bio na  putu kojim sam hodio." </p>
<p id="v4"><sup><small>4</small></sup>  Oni predaju Jakovu sve tuđe kumire  što su ih imali i naušnice što su bile o njihovim ušima, pa ih  Jakov zakopa pod hrast kod Šekema. </p>
<p id="v5"><sup><small>5</small></sup>  Kad su se zaputili, strah  od Boga spopadne okolišna mjesta, tako da nisu išli u potjeru  za Jakovljevim sinovima. </p>
<p id="v6"><sup><small>6</small></sup>  Jakov stigne u Luz, to jest Betel, u zemlji kanaanskoj, i sav puk što je bio s njim. </p>
<p id="v7"><sup><small>7</small></sup>  Ondje sagradi žrtvenik i mjesto  nazva El Betel, jer mu se ondje Bog objavio kad on bježaše pred  svojim bratom Ezavom. </p>
<p id="v8"><sup><small>8</small></sup>  Tada umre Rebekina dojilja Debora te  je sahraniše pod Betelom, pod hrastom, koji se otad zove "Tužni  hrast". </p>
<p id="v9"><sup><small>9</small></sup>  Bog se opet objavi Jakovu kad je stigao iz Padan Arama, te ga blagoslovi. </p>
<p id="v10"><sup><small>10</small></sup>  Bog mu reče: "Ime ti je Jakov, ali se  odsad nećeš zvati Jakov nego će Izrael biti tvoje ime." Tako  ga prozva Izraelom. </p>
<p id="v11"><sup><small>11</small></sup>  Onda mu Bog reče: "Ja sam El Šadaj - Bog Svesilni! Budi  rodan i množi se! Od tebe poteći će narod, mnoštvo naroda, i  kraljevi iz tvog će izaći krila. <sup id="cite1"><a href="#fn1">[1]</a></sup></p>
<p id="v12"><sup><small>12</small></sup>  Zemlju što je dadoh Abrahamu  i Izaku tebi predajem; i potomstvu tvojem poslije tebe zemlju  ću ovu dati." </p>
<p id="v13"><sup><small>13</small></sup>  A onda Bog ode od njega gore. </p>
<p id="v14"><sup><small>14</small></sup>  Na mjestu gdje je Bog s njim govorio Jakov uspravi stup, stup od kamena; na njemu prinese žrtvu i izli ulja. </p>
<p id="v15"><sup><small>15</small></sup>  A mjesto  gdje mu je Bog govorio Jakov nazva Betel. </p>
<p id="v16"><sup><small>16</small></sup>  Potom odu iz Betela. Još bijaše malo puta do Efrate,  a Rahela se nađe pri porođaju. Napali je teški trudovi. </p>
<p id="v17"><sup><small>17</small></sup>  Kad  su joj porođajni bolovi bili najteži, reče joj babica: "Ne boj  se jer ti je i ovo sin!" </p>
<p id="v18"><sup><small>18</small></sup>  Kad se rastavljala s dušom - jer  umiraše Rahela - nadjenu sinu ime Ben Oni; ali ga otac prozva  Benjamin. </p>
<p id="v19"><sup><small>19</small></sup>  Tako umrije Rahela. Sahrane je na putu u Efratu, to jest Betlehem. </p>
<p id="v20"><sup><small>20</small></sup>  A na njezinu grobu Jakov podigne spomenik  - onaj što je na Rahelinu grobu do danas. </p>
<p id="v21"><sup><small>21</small></sup>  Izrael krenu dalje te razape svoj šator s onu stranu  Migdal-Edera. </p>
<p id="v22"><sup><small>22</small></sup>  Dok je Izrael boravio u onom kraju, ode Ruben  i legne s Bilhom, priležnicom svoga oca. Sazna za to Izrael. Izrael je imao dvanaest sinova. </p>
<p id="v23"><sup><small>23</small></sup>  S Leom: Rubena, koji  je Jakovljev prvorođenac, Šimuna, Levija, Judu, Jisakara i Zebuluna; </p>
<p id="v24"><sup><small>24</small></sup>  s Rahelom: Josipa i Benjamina; </p>
<p id="v25"><sup><small>25</small></sup>  s Bilhom, Rahelinom sluškinjom:  Dana i Naftalija; </p>
<p id="v26"><sup><small>26</small></sup>  sa Zilpom, sluškinjom Leinom: Gada i Ašera.  To su Jakovljevi sinovi što su mu se rodili u Padan Aramu. </p>
<p id="v27"><sup><small>27</small></sup>  Jakov dođe k svome ocu Izaku u Mamru u Kirjat Arbu, to  je Hebron - gdje su boravili Abraham i Izak kao pridošlice. </p>
<p id="v28"><sup><small>28</small></sup>  Kad  je Izaku bilo sto i osamdeset godina, umrije. </p>
<p id="v29"><sup><small>29</small></sup>  Izak izdahne  i umre, starac i godinama zasićen, te bude pridružen svojim precima.  Sahrane ga njegovi sinovi, Ezav i Jakov. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Genesis/34">
          <span class="mdi mdi-arrow-left-drop-circle"></span><span class="pl-2">Postanak - Poglavlje 34</span>
        </a>
        </td>
        <td>
        <a href="/hr/Bible/Genesis/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Genesis/36">
          <span class="pr-2">Postanak - Poglavlje 36</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 35:11 <i>Slabine oca</i>: <a href="/hr/The_Urantia_Book/74#p7_8">KU 74:7.8</a>.  <i>Dio 1: Svemogući</i>: <a href="/hr/The_Urantia_Book/96#p5_7">KU 96:5.7</a>. </li>
</ol>
</div>
