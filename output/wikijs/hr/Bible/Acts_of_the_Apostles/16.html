<!--
title: "Djela apostolska - Poglavlje 16"
description: 
published: true
date: 2025-11-18T12:59:53Z
tags: bible, bible—acts of the apostles
editor: ckeditor
dateCreated: 2025-11-18T12:55:47Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Acts_of_the_Apostles/15">
          <span class="mdi mdi-arrow-left-drop-circle"></span><span class="pl-2">Djela apostolska - Poglavlje 15</span>
        </a>
        </td>
        <td>
        <a href="/hr/Bible/Acts_of_the_Apostles/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Acts_of_the_Apostles/17">
          <span class="pr-2">Djela apostolska - Poglavlje 17</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Stiže tako u Derbu i Listru. Ondje, gle, bijaše učenik neki  imenom Timotej, sin neke pokrštene Židovke i oca Grka. </p>
<p id="v2"><sup><small>2</small></sup>  Uživao  je dobar glas među braćom u Listri i Ikoniju. </p>
<p id="v3"><sup><small>3</small></sup>  Pavao htjede  da on pođe s njime pa ga uze i obreza zbog Židova koji bijahu  u onim mjestima. Jer svi su znali da mu je otac Grk. </p>
<p id="v4"><sup><small>4</small></sup>  I kako su prolazili gradovima, predavali su im za opsluživanje  odredbe koje su apostoli i starješine utvrdili u Jeruzalemu. </p>
<p id="v5"><sup><small>5</small></sup>  Tako se Crkve učvršćivahu u vjeri i broj im se danomice povećavao. </p>
<p id="v6"><sup><small>6</small></sup>  Prođoše Frigiju i galacijski kraj jer ih je Duh Sveti  spriječio propovijedati riječ u Aziji. </p>
<p id="v7"><sup><small>7</small></sup>  Kad su došli do Mizije, htjedoše u Bitiniju, ali im ne dopusti Duh Isusov. </p>
<p id="v8"><sup><small>8</small></sup>  Onda prođoše  Miziju i siđoše u Troadu. </p>
<p id="v9"><sup><small>9</small></sup>  Noću je Pavao imao viđenje: Makedonac neki stajaše i zaklinjaše  ga: "Prijeđi u Makedoniju i pomozi nam!" </p>
<p id="v10"><sup><small>10</small></sup>  Nakon viđenja nastojasmo  odmah otputovati u Makedoniju, uvjereni da nas Bog zove navješćivati  im evanđelje. </p>
<p id="v11"><sup><small>11</small></sup>  Otplovismo iz Troade i zaputismo se ravno u Samotraku  pa sutradan u Neapol, </p>
<p id="v12"><sup><small>12</small></sup>  a odande u naseobinu Filipe - grad  prvog dijela Makedonije. U tom se gradu zadržasmo nekoliko dana. </p>
<p id="v13"><sup><small>13</small></sup>  U dan subotni iziđosmo izvan gradskih vrata k rijeci, gdje  smo mislili da će biti bogomolja. Sjedosmo i stadosmo govoriti  okupljenim ženama. </p>
<p id="v14"><sup><small>14</small></sup>  Slušala je tako i neka bogobojazna žena  imenom Lidija, prodavačica grimiza iz grada Tijatire. Gospodin  joj otvori srce, te ona prihvati što je Pavao govorio. </p>
<p id="v15"><sup><small>15</small></sup>  Pošto  se pak krsti ona i njezin dom, zamoli: "Ako smatrate da sam vjerna  Gospodinu, uđite u moj dom i ostanite u njemu." I prisili nas. </p>
<p id="v16"><sup><small>16</small></sup>  Jednom nas na putu u bogomolju sretne neka ropkinja koja  je imala duha vračarskoga i gatajući donosila veliku dobit svojim  gospodarima. </p>
<p id="v17"><sup><small>17</small></sup>  Pošla je za Pavlom i za nama te vikala: "Ovi  su ljudi sluge Boga Svevišnjega; navješćuju vam put spasenja." <sup id="cite1"><a href="#fn1">[1]</a></sup></p>
<p id="v18"><sup><small>18</small></sup>  To je činila mnogo dana. Pavlu to napokon dodija pa se okrenu  i reče duhu: "Zapovijedam ti u ime Isusa Krista: iziđi iz nje!"  I iziđe toga časa. </p>
<p id="v19"><sup><small>19</small></sup>  Kad njezini gospodari vidješe da im nesta nade u dobit, pograbiše Pavla i Silu te ih odvukoše na trg pred glavare. </p>
<p id="v20"><sup><small>20</small></sup>  Privedoše  ih pretorima i rekoše: "Ovi ljudi uznemiruju naš grad. Židovi  su </p>
<p id="v21"><sup><small>21</small></sup>  te šire običaje kojih mi Rimljani ne smijemo ni prihvatiti  ni držati." </p>
<p id="v22"><sup><small>22</small></sup>  Nato svjetina nahrupi na njih, a pretori trgoše  s njih odijelo i zapovjediše da se išibaju. </p>
<p id="v23"><sup><small>23</small></sup>  Pošto ih izudaraše, bace ih u tamnicu i zapovjede tamničaru da ih pomno čuva. </p>
<p id="v24"><sup><small>24</small></sup>  Primivši  takvu zapovijed, uze ih on i baci u nutarnju tamnicu, a noge  im stavi u klade. </p>
<p id="v25"><sup><small>25</small></sup>  Oko ponoći su Pavao i Sila molili pjevajući hvalu Bogu, a uznici ih slušali. </p>
<p id="v26"><sup><small>26</small></sup>  Odjednom nasta potres velik te se poljuljaše  temelji zatvora, umah se otvoriše sva vrata, i svima spadoše  okovi. </p>
<p id="v27"><sup><small>27</small></sup>  Tamničar se prenu oda sna pa kad ugleda tamnička vrata  otvorena, trgnu mač i samo što se ne ubi misleći da su uznici  pobjegli. </p>
<p id="v28"><sup><small>28</small></sup>  Ali Pavao povika iza glasa: "Ne čini sebi nikakva  zla! Svi smo ovdje!" </p>
<p id="v29"><sup><small>29</small></sup>  Onaj nato zaiska svjetlo, uleti i dršćući baci se pred  Pavla i Silu; </p>
<p id="v30"><sup><small>30</small></sup>  izvede ih i upita: "Gospodo, što mi je činiti  da se spasim?" <sup id="cite2"><a href="#fn2">[2]</a></sup></p>
<p id="v31"><sup><small>31</small></sup>  Oni će mu: "Vjeruj u Gospodina Isusa i spasit  ćeš se - ti i dom tvoj!" <sup id="cite3"><a href="#fn3">[3]</a></sup></p>
<p id="v32"><sup><small>32</small></sup>  Onda navijestiše riječ Gospodnju  njemu i svima u domu njegovu. </p>
<p id="v33"><sup><small>33</small></sup>  Te iste noćne ure uze ih, opra im rane pa se odmah krsti  - on i svi njegovi. </p>
<p id="v34"><sup><small>34</small></sup>  Onda ih uvede u dom, prostre stol te  se zajedno sa svim domom obradova što je povjerovao Bogu. </p>
<p id="v35"><sup><small>35</small></sup>  Kad se razdani, poslaše pretori liktore s porukom: "Pusti  te ljude!" </p>
<p id="v36"><sup><small>36</small></sup>  Tamničar to priopći Pavlu: "Pretori, reče, poručiše  da vas pustim. Iziđite dakle sad i pođite u miru!" </p>
<p id="v37"><sup><small>37</small></sup>  Nato im  Pavao odvrati: "Javno su nas neosuđene išibali, nas rimske građane, i bacili u tamnicu. A sada da nas potajno izbace? Nipošto, nego  neka oni sami dođu i izvedu nas!" <sup id="cite4"><a href="#fn4">[4]</a></sup></p>
<p id="v38"><sup><small>38</small></sup>  Liktori to jave pretorima. Oni su se uplašili kada doznaše  da su Rimljani. </p>
<p id="v39"><sup><small>39</small></sup>  Zato dođu da ih nagovore pa ih izvedu i zamole  da odu iz grada. </p>
<p id="v40"><sup><small>40</small></sup>  Izišavši iz tamnice, oni pođu k Lidiji,  pogledaju i obodre braću pa odu. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Acts_of_the_Apostles/15">
          <span class="mdi mdi-arrow-left-drop-circle"></span><span class="pl-2">Djela apostolska - Poglavlje 15</span>
        </a>
        </td>
        <td>
        <a href="/hr/Bible/Acts_of_the_Apostles/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Acts_of_the_Apostles/17">
          <span class="pr-2">Djela apostolska - Poglavlje 17</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 16:17 <i>Svevišnji</i>: <a href="/hr/The_Urantia_Book/93#p3_2">KU 93:3.2</a>.  <i>Najviše Visine</i>: <a href="/hr/The_Urantia_Book/43#p3_1">KU 43:3.1</a>.  <i>Evanđelje spasenja Božjega</i>: <a href="/hr/The_Urantia_Book/190#p5_4">KU 190:5.4</a>.  <i>Svevišnji Bog</i>: <a href="/hr/The_Urantia_Book/93#p2_3">KU 93:2.3</a>.  <i>Evanđelje spasenja</i>: <a href="/hr/The_Urantia_Book/190#p4_1">KU 190:4.1</a>. </li>
  <li id="fn2"><a href="#cite2">↑</a> 16:30-31,33 <i>Primanje vjerom</i>: <a href="/hr/The_Urantia_Book/170#p5_13">KU 170:5.13</a>. </li>
  <li id="fn3"><a href="#cite3">↑</a> 16:31 <i>Suradnja i pristanak</i>: <a href="/hr/The_Urantia_Book/110#p2_2">KU 110:2.2</a>. </li>
  <li id="fn4"><a href="#cite4">↑</a> 16:37-39 <i>Pavao je bio rimski građanin</i>: <a href="/hr/The_Urantia_Book/121#p1_2">KU 121:1.2</a>. </li>
</ol>
</div>
