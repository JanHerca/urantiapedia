<!--
title: "Djela apostolska - Poglavlje 27"
description: 
published: true
date: 2025-11-18T12:59:53Z
tags: bible, bible—acts of the apostles
editor: ckeditor
dateCreated: 2025-11-18T12:55:47Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Acts_of_the_Apostles/26">
          <span class="mdi mdi-arrow-left-drop-circle"></span><span class="pl-2">Djela apostolska - Poglavlje 26</span>
        </a>
        </td>
        <td>
        <a href="/hr/Bible/Acts_of_the_Apostles/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Acts_of_the_Apostles/28">
          <span class="pr-2">Djela apostolska - Poglavlje 28</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Kad je odlučeno da odjedrimo u Italiju, predadoše i Pavla  i neke druge uznike satniku carske čete, imenom Juliju. </p>
<p id="v2"><sup><small>2</small></sup>  Popesmo  se na neku adramitsku lađu koja je imala ploviti u azijska mjesta  pa otplovismo. S nama je bio Aristarh Makedonac, Solunjanin. </p>
<p id="v3"><sup><small>3</small></sup>  Sutradan doplovismo u Sidon. Julije, koji je s Pavlom čovječno  postupao, dopusti mu poći k prijateljima da se pobrinu za nj. </p>
<p id="v4"><sup><small>4</small></sup>  Odande smo otplovili, jedrili uz Cipar - jer su nam vjetrovi  bili protivni - </p>
<p id="v5"><sup><small>5</small></sup>  pa preplovili more duž Cilicije i Pamfilije  i stigli u Miru licijsku. </p>
<p id="v6"><sup><small>6</small></sup>  Ondje satnik nađe neku aleksandrijsku  lađu za Italiju i ukrca nas na nju. </p>
<p id="v7"><sup><small>7</small></sup>  Više smo dana plovili sporo i jedva doprli do Knida. Kako  nam vjetar ne dade pristati, doplovismo pod Kretu kod Salmone </p>
<p id="v8"><sup><small>8</small></sup>  pa jedva jedvice ploveći uza nju, stigosmo na neko mjesto  zvano Dobra pristaništa, blizu kojega je grad Laseja. <sup id="cite1"><a href="#fn1">[1]</a></sup></p>
<p id="v9"><sup><small>9</small></sup>  Kad je nakon duljeg vremena plovidba već postala pogibeljna  jer je Post već bio izminuo, opominjaše Pavao: </p>
<p id="v10"><sup><small>10</small></sup>  "Ljudi, govorio  im je, vidim da će plovidba biti nezgodna i na veliku štetu ne  samo za tovar i lađu nego i za naše živote." </p>
<p id="v11"><sup><small>11</small></sup>  Ali je satnik  više vjerovao kormilaru i brodovlasniku negoli Pavlovim riječima. </p>
<p id="v12"><sup><small>12</small></sup>  A kako luka nije bila prikladna za zimovanje, većina je predlagala  da odande otplove ne bi li kako doprli do kretske luke Feniksa, što gleda prema jugozapadu i sjeverozapadu, pa ondje prezimili. </p>
<p id="v13"><sup><small>13</small></sup>  Uto duhne blagi južnjak i oni, misleći da bi mogli ostvariti  naum, digoše sidro i zaploviše tik uz Kretu. </p>
<p id="v14"><sup><small>14</small></sup>  Ali nedugo zatim  razbjesni se žestok vjetar zvan sjeveroistočnjak. </p>
<p id="v15"><sup><small>15</small></sup>  Zahvati  lađu te mu nije mogla odoljeti pa se prepustismo da nas nosi. </p>
<p id="v16"><sup><small>16</small></sup>  Prolazeći ispod nekog otočića zvanog Kauda, jedva uspjesmo  dohvatiti čamac. </p>
<p id="v17"><sup><small>17</small></sup>  Podigoše ga pa upotrijebiše snast da potpašu  lađu. Bojeći se pak da se ne nasuču u Sirti, spustiše prvenjaču.  Tako ih je nosilo. </p>
<p id="v18"><sup><small>18</small></sup>  Budući da nas je oluja silovito udarala, sutradan se riješiše tovara, </p>
<p id="v19"><sup><small>19</small></sup>  a treći dan svojim rukama izbaciše  brodsku opremu. </p>
<p id="v20"><sup><small>20</small></sup>  Kako se pak više dana nije pomaljalo ni sunce  ni zvijezde, a oluja bjesnjela nemalena, bila je već propala  svaka nada da ćemo se spasiti. </p>
<p id="v21"><sup><small>21</small></sup>  Ni jelo se već dugo nije. Onda usta Pavao posred njih  i reče: "Trebalo je, ljudi, poslušati me, ne se otiskivati od  Krete i izbjeći ovu nepogodu i štetu. </p>
<p id="v22"><sup><small>22</small></sup>  Sada vas pak opominjem:  razvedrite se jer ni živa duša između vas neće stradati, nego  samo lađa. </p>
<p id="v23"><sup><small>23</small></sup>  Noćas mi se ukaza anđeo Boga čiji sam i komu služim </p>
<p id="v24"><sup><small>24</small></sup>  te reče: 'Ne boj se, Pavle! Pred cara ti je stati i evo Bog  ti daruje sve koji plove s tobom.' </p>
<p id="v25"><sup><small>25</small></sup>  Zato razvedrite se, ljudi!  Vjerujem Bogu: bit će kako mi je rečeno. </p>
<p id="v26"><sup><small>26</small></sup>  Ali treba da se  nasučemo na neki otok." </p>
<p id="v27"><sup><small>27</small></sup>  Bijaše već četrnaesta noć što smo bili tamo-amo gonjani  po Jadranu kad oko ponoći naslutiše mornari da im se primiče  neka zemlja. </p>
<p id="v28"><sup><small>28</small></sup>  Bacivši olovnicu, nađoše dvadeset hvati dubine;  malo poslije baciše je opet i nađoše ih petnaest. </p>
<p id="v29"><sup><small>29</small></sup>  Kako se bojahu da ne naletimo na grebene, baciše s krme  četiri sidra iščekujući da se razdani. </p>
<p id="v30"><sup><small>30</small></sup>  Kad su mornari bili  naumili uteći iz lađe i počeli spuštati čamac u more pod izlikom  da s pramca kane spustiti sidra, </p>
<p id="v31"><sup><small>31</small></sup>  reče Pavao satniku i vojnicima:  "Ako ovi ne ostanu na lađi, vi se spasiti ne možete!" </p>
<p id="v32"><sup><small>32</small></sup>  Nato  vojnici presjekoše užad čamca i pustiše da padne. </p>
<p id="v33"><sup><small>33</small></sup>  Do pred svanuće nutkao je Pavao sve da uzmu hrane: "Četrnaesti  je danas dan, reče, što bez jela čekate, ništa ne okusivši. </p>
<p id="v34"><sup><small>34</small></sup>  Stoga  vas molim: založite nešto jer to je za vaš spas. Ta nikome od  vas ni vlas s glave neće propasti." </p>
<p id="v35"><sup><small>35</small></sup>  Rekavši to, uze kruh, pred svima zahvali Bogu, razlomi i stade jesti. </p>
<p id="v36"><sup><small>36</small></sup>  Svi se razvedre  te i oni uzmu hrane. </p>
<p id="v37"><sup><small>37</small></sup>  A svih nas je u lađi bilo dvjesta sedamdeset  i šest duša. </p>
<p id="v38"><sup><small>38</small></sup>  Jednom nasićeni, stanu rasterećivati lađu bacajući  žito u more. </p>
<p id="v39"><sup><small>39</small></sup>  Kad osvanu, mornari ne prepoznaše zemlje; razabraše  neki zaljev ravne obale pa odluče, bude li moguće, u nj zavesti  lađu. </p>
<p id="v40"><sup><small>40</small></sup>  Odriješe sidra i ostave ih u moru. Istodobno popuste  i spone kormila, razapnu prvenjaču prema vjetru pa udare k obali. </p>
<p id="v41"><sup><small>41</small></sup>  Ali naletješe na plićak i nasukaše brod: pramac, nasađen, osta nepomičan, a krmu razdiraše žestina valova. </p>
<p id="v42"><sup><small>42</small></sup>  Tada vojnici naumiše poubijati sužnje da ne bi koji isplivao  i pobjegao, </p>
<p id="v43"><sup><small>43</small></sup>  ali im satnik, hoteći spasiti Pavla, omete naum:  zapovjedi da oni koji znaju plivati najprvi poskaču i izađu na  kraj, </p>
<p id="v44"><sup><small>44</small></sup>  a ostali će, tko na daskama, tko na olupinama lađe.  Tako svi živi i zdravi prispješe na kopno. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Acts_of_the_Apostles/26">
          <span class="mdi mdi-arrow-left-drop-circle"></span><span class="pl-2">Djela apostolska - Poglavlje 26</span>
        </a>
        </td>
        <td>
        <a href="/hr/Bible/Acts_of_the_Apostles/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Acts_of_the_Apostles/28">
          <span class="pr-2">Djela apostolska - Poglavlje 28</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 27:8 <i>Dobre luke</i>: <a href="/hr/The_Urantia_Book/130#p5_4">KU 130:5.4</a>. </li>
</ol>
</div>
