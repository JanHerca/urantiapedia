<!--
title: "Ponovljeni zakon - Poglavlje 28"
description: 
published: true
date: 2025-11-18T12:59:53Z
tags: bible, bible—deuteronomy
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Deuteronomy/27">
          <span class="mdi mdi-arrow-left-drop-circle"></span><span class="pl-2">Ponovljeni zakon - Poglavlje 27</span>
        </a>
        </td>
        <td>
        <a href="/hr/Bible/Deuteronomy/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Deuteronomy/29">
          <span class="pr-2">Ponovljeni zakon - Poglavlje 29</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Ako zbilja poslušaš glas Jahve, Boga svoga, držeći i vršeći  sve njegove zapovijedi što ti ih danas naređujem, Jahve, Bog  tvoj, uzvisit će te nad sve narode na zemlji. <sup id="cite1"><a href="#fn1">[1]</a></sup> <sup id="cite11"><a href="#fn11">[11]</a></sup></p>
<p id="v2"><sup><small>2</small></sup>  Svi ovi blagoslovi  sići će na te i stići će te ako budeš slušao glas Jahve, Boga  svoga. </p>
<p id="v3"><sup><small>3</small></sup>  Blagoslovljen ćeš biti u gradu, blagoslovljen u polju. </p>
<p id="v4"><sup><small>4</small></sup>  Blagoslovljen će biti plod utrobe tvoje, rod zemlje tvoje, plod blaga tvoga: mlad krava tvojih i prirast stada tvoga. </p>
<p id="v5"><sup><small>5</small></sup>  Blagoslovljen će biti tvoj koš i naćve tvoje. </p>
<p id="v6"><sup><small>6</small></sup>  Blagoslovljen ćeš biti kad ulaziš, blagoslovljen kad izlaziš. </p>
<p id="v7"><sup><small>7</small></sup>  Neprijatelje tvoje koji se dignu protiv tebe Jahve će  položiti preda te potučene; jednim će putem izaći na te, a na  sedam putova razbježat će se ispred tebe. </p>
<p id="v8"><sup><small>8</small></sup>  Jahve će narediti da blagoslov bude s tobom u žitnicama  tvojim i u svakom pothvatu ruke tvoje i blagoslivljat će te u  zemlji koju ti Jahve, Bog tvoj, daje. </p>
<p id="v9"><sup><small>9</small></sup>  Jahve će od tebe učiniti  narod sebi posvećen, kako ti se zakleo, ako budeš držao zapovijedi  Jahve, Boga svoga, i hodio njegovim putovima. </p>
<p id="v10"><sup><small>10</small></sup>  Svi narodi  zemlje vidjet će da je nada te zazvano ime Jahvino te će strahovati  od tebe. </p>
<p id="v11"><sup><small>11</small></sup>  Jahve će te obasuti obilnim dobrima: porodom utrobe  tvoje, priraštajem blaga tvoga i rodom s tla tvoga u zemlji za  koju se Jahve zakleo ocima tvojim da će ti je dati. </p>
<p id="v12"><sup><small>12</small></sup>  Jahve  će ti otvoriti svoju bogatu riznicu - nebo - da daje kišu tvojoj  zemlji u pravo vrijeme i blagoslovi svaki pothvat ruku tvojih.  Mnogim ćeš narodima u zajam davati, a sam nećeš uzimati u zajam. </p>
<p id="v13"><sup><small>13</small></sup>  Jahve će te držati na pročelju, a ne u začelju; uvijek ćeš  biti na vrhu, nikad na dnu, ako budeš slušao zapovijedi Jahve, Boga svoga, što ti ih danas naređujem da ih držiš i vršiš. </p>
<p id="v14"><sup><small>14</small></sup>  Ni  od jedne riječi što vam je danas nalažem nemoj odstupati ni desno  ni lijevo idući za drugim bogovima i iskazujući im štovanje. </p>
<p id="v15"><sup><small>15</small></sup>  Ali ako ne budeš slušao glasa Jahve, Boga svoga, ne držeći  i ne vršeći svih njegovih zapovijedi i svih njegovih zakona što  ti ih danas naređujem, sva će ova prokletstva doći na te i stići  će te: <sup id="cite2"><a href="#fn2">[2]</a></sup></p>
<p id="v16"><sup><small>16</small></sup>  Proklet ćeš biti u gradu, proklet u polju. </p>
<p id="v17"><sup><small>17</small></sup>  Proklet će biti koš tvoj i naćve tvoje. </p>
<p id="v18"><sup><small>18</small></sup>  Proklet će biti plod utrobe tvoje i rod zemlje tvoje, mlad krava tvojih i priraštaj stada tvoga. </p>
<p id="v19"><sup><small>19</small></sup>  Proklet ćeš biti kad ulaziš, proklet kad izlaziš. </p>
<p id="v20"><sup><small>20</small></sup>  Jahve će na te puštati prokletstvo, zabunu i kletvu u  svemu na što pružiš ruku svoju da uradiš, sve dok ne budeš satrt  i brzo ne propadneš zbog zloće svojih djela kojima si me napustio. </p>
<p id="v21"><sup><small>21</small></sup>  Kugu će Jahve za te privezati dok te ne nestane sa zemlje  u koju ideš da je zaposjedneš. </p>
<p id="v22"><sup><small>22</small></sup>  Jahve će te udariti sušicom, groznicom, upalom, žegom i sušom, medljikom i snijeti; to će  te goniti dok te ne nestane. </p>
<p id="v23"><sup><small>23</small></sup>  Nebesa nad tvojom glavom postat  će mjedena, a tlo pod tvojim nogama postat će gvozdeno. </p>
<p id="v24"><sup><small>24</small></sup>  Kišu  tvoje zemlje Jahve će pretvarati u pijesak i prašinu da na te  pada s nebesa dok te ne uništi. </p>
<p id="v25"><sup><small>25</small></sup>  Jahve će od tebe učiniti pobijeđenoga pred tvojim neprijateljima;  jednim ćeš putem prema njima izlaziti, a na sedam putova bježat  ćeš ispred njih. Strašilo ćeš postati za sva zemaljska kraljevstva. <sup id="cite3"><a href="#fn3">[3]</a></sup></p>
<p id="v26"><sup><small>26</small></sup>  I mrtvo tijelo tvoje postat će hranom svim pticama nebeskim  i svoj zvjeradi zemaljskoj. Nikoga neće biti da ih plaši. </p>
<p id="v27"><sup><small>27</small></sup>  Jahve će te udarati egipatskim prištevima, čirevima,  krastama i svrabom, od kojih se nećeš moći izliječiti. </p>
<p id="v28"><sup><small>28</small></sup>  Jahve  će te udarati bjesnilom, sljepoćom i ludilom; </p>
<p id="v29"><sup><small>29</small></sup>  u po bijela  dana tumarat ćeš kao što tumara slijepac po mraku; nećeš imati  uspjeha u svojim pothvatima; sve vrijeme svoje bit ćeš izrabljivan  i pljačkan, a neće biti nikoga da te spasi. </p>
<p id="v30"><sup><small>30</small></sup>  Sa ženom ćeš se zaručivati, ali će je drugi posjedovati.  Kuću ćeš graditi, ali u njoj nećeš stanovati. Vinograd ćeš zasađivati, ali ga nećeš brati. </p>
<p id="v31"><sup><small>31</small></sup>  Tvoga će vola na tvoje oči zaklati,  ali ti od njega nećeš jesti; tvoga će magarca ispred tebe otimati, ali ti ga neće vraćati; stado će tvoje neprijatelju tvome predavati, a neće biti nikoga da ti pritekne u pomoć. </p>
<p id="v32"><sup><small>32</small></sup>  Sinovi tvoji  i kćeri tvoje bit će predavani drugome narodu. Oči će tvoje svaki  dan kapati gledajući za njima, ali ruka tvoja neće moći ništa. </p>
<p id="v33"><sup><small>33</small></sup>  Narod koji i ne poznaješ jest će plod sa zemlje tvoje i svu  muku tvoju, dok ćeš ti sve vrijeme svoje biti izrabljivan i gažen. </p>
<p id="v34"><sup><small>34</small></sup>  Ludovat ćeš od prizora što će ih oči tvoje gledati. </p>
<p id="v35"><sup><small>35</small></sup>  Jahve  će te udarati ljutim prištevima po koljenima i po stegnima -  od stopala nogu tvojih do tjemena na glavi tvojoj - od kojih  se nećeš moći izliječiti. </p>
<p id="v36"><sup><small>36</small></sup>  Jahve će odvesti i tebe i tvoga kralja, koga budeš postavio  nad sobom, među narod nepoznat i tebi i tvojim ocima te ćeš ondje  iskazivati štovanje drugim bogovima, drvenim i kamenim. <sup id="cite4"><a href="#fn4">[4]</a></sup></p>
<p id="v37"><sup><small>37</small></sup>  Bit  ćeš na zgražanje, porugu i ruglo svim narodima među koje te Jahve  odvede. </p>
<p id="v38"><sup><small>38</small></sup>  Mnogo ćeš sjemena bacati u polje, ali ćeš malo žeti jer  će ti urod skakavci ogolijevati. </p>
<p id="v39"><sup><small>39</small></sup>  Vinograde ćeš saditi i obrađivati, ali vina nećeš piti niti ćeš što brati jer će ih crv izjedati. </p>
<p id="v40"><sup><small>40</small></sup>  Imat ćeš masline po svemu svome području, ali se uljem nećeš  mazati jer će ti masline opadati. </p>
<p id="v41"><sup><small>41</small></sup>  Sinove ćeš i kćeri rađati, ali tvoji neće biti jer će u sužanjstvo odlaziti. <sup id="cite5"><a href="#fn5">[5]</a></sup></p>
<p id="v42"><sup><small>42</small></sup>  Sva tvoja  stabla i rod sa zemlje tvoje postat će plijenom kukaca. </p>
<p id="v43"><sup><small>43</small></sup>  Došljak koji bude u sredini tvojoj uzdizat će se nada  te, a ti ćeš padati sve niže i niže. <sup id="cite6"><a href="#fn6">[6]</a></sup></p>
<p id="v44"><sup><small>44</small></sup>  On će uzaimati tebi, a ne ti njemu; on će biti glava, a ti rep. </p>
<p id="v45"><sup><small>45</small></sup>  Sva će te ova prokletstva snalaziti, progoniti i doseći  dok te ne unište, jer nisi slušao glasa Jahve, Boga svoga, ni  držao zapovijedi njegovih i zakona njegovih koje ti je dao. <sup id="cite7"><a href="#fn7">[7]</a></sup></p>
<p id="v46"><sup><small>46</small></sup>  Ona  će služiti za čudesni znak na tebi i tvome potomstvu zauvijek. </p>
<p id="v47"><sup><small>47</small></sup>  Budući da nisi htio služiti Jahvi, Bogu svome, vesela i radosna  srca zbog obilja svega, </p>
<p id="v48"><sup><small>48</small></sup>  služit ćeš neprijatelju svome, koga  će Jahve poslati na te, u gladu i žeđi, golotinji i oskudici  svakoj. Na tvoju će šiju navaljivati jaram od gvožđa dok te ne  satre. </p>
<p id="v49"><sup><small>49</small></sup>  Jahve će iz daljine, s kraja zemlje, dovesti na te narod  koji će sletjeti kao orao. Bit će to narod kojemu jezika nećeš  razumjeti; </p>
<p id="v50"><sup><small>50</small></sup>  narod bezdušan, koji neće pokazivati obzira prema  starima ni smilovanja prema mladima. </p>
<p id="v51"><sup><small>51</small></sup>  On će ti jesti mlado  od tvoga blaga i rod tvoje njive dok te ne uništi; neće ti ostavljati  ni žita, ni vina, ni ulja, ni mlado od krave, ni priraštaj od  stada, sve dok te ne upropasti. </p>
<p id="v52"><sup><small>52</small></sup>  Opsjedat će te u svim tvojim  gradovima širom zemlje tvoje dok ne obori visoke i utvrđene bedeme  u koje si polagao nadu svoju; opsjednut će te u svim gradovima  tvojim širom zemlje tvoje koju ti dadne Jahve, Bog tvoj. <sup id="cite8"><a href="#fn8">[8]</a></sup></p>
<p id="v53"><sup><small>53</small></sup>  U  tjeskobi i jadu, kojima će te neprijatelj tvoj pritisnuti, jest  ćeš plod utrobe svoje - meso sinova svojih i kćeri svojih koje  ti dadne Jahve, Bog tvoj. </p>
<p id="v54"><sup><small>54</small></sup>  Čovjek najnježniji i najmekši u  tebe zlobnim će okom gledati na vlastitog brata, ženu u svome  naručju i djecu svoju što mu preostanu, <sup id="cite9"><a href="#fn9">[9]</a></sup></p>
<p id="v55"><sup><small>55</small></sup>  ne hoteći ni s jednim  od njih dijeliti mesa sinova svojih koje bude jeo, jer zbog tjeskobe  i jada, kojima će te neprijatelj tvoj pritiskati po svim gradovima  tvojim, drugo mu neće preostajati. </p>
<p id="v56"><sup><small>56</small></sup>  I žena najnježnija i najmekša  što bude u tebe - toliko nježna i tankoćutna da se ne usuđuje  spustiti stopala na zemlju - zlobnim će okom gledati na muža  u svome naručju, i na sina svoga, i na kćer svoju, </p>
<p id="v57"><sup><small>57</small></sup>  i na posteljicu  svoju što joj iziđe između nogu, i na djecu što ih ima roditi, jer će ih potajno jesti, oskudna u svemu, zbog nevolje i jada  kojim će te neprijatelj tvoj pritisnuti po svim gradovima tvojim. </p>
<p id="v58"><sup><small>58</small></sup>  Ako ne budeš držao i vršio riječi ovoga Zakona što su  napisane u ovoj knjizi, ne poštujući ovo slavno i strašno Ime  - Jahvu, Boga svoga - <sup id="cite10"><a href="#fn10">[10]</a></sup></p>
<p id="v59"><sup><small>59</small></sup>  Jahve će tebe i tvoje potomstvo teško  ošinuti velikim i dugotrajnim bičevima, pogubnim i dugim bolestima. </p>
<p id="v60"><sup><small>60</small></sup>  Pustit će na te sva zla egipatska kojih si se plašio, i ona  će se prilijepiti za te. </p>
<p id="v61"><sup><small>61</small></sup>  A i svaku drugu bolest i bič, koji  nije naveden u knjizi ovoga Zakona, Jahve će na te puštati dok  te ne uništi. </p>
<p id="v62"><sup><small>62</small></sup>  Ostat će vas samo malo, vas što brojni bijaste  kao zvijezde nebeske, a sve zato što nisi slušao glasa Jahve, Boga svoga. </p>
<p id="v63"><sup><small>63</small></sup>  Kako se Jahve nad vama radovao usrećujući vas i množeći, tako će se Jahve radovati nad vama rušeći vas i uništavajući  da se iskorijenite sa zemlje u koju idete da je zaposjednete. </p>
<p id="v64"><sup><small>64</small></sup>  Jahve će vas razbacati po svim narodima, s kraja na kraj  zemlje; ondje ćeš iskazivati štovanje drugim bogovima: drvenim  i kamenim - koji su bili nepoznati i tebi i tvojim ocima. </p>
<p id="v65"><sup><small>65</small></sup>  Ali  među tim narodima nećeš imati mira; ni tvome stopalu neće biti  počivališta, nego će ti ondje Jahve dati srce uznemireno, oči  utonule, dušu tjeskobnu. </p>
<p id="v66"><sup><small>66</small></sup>  Život tvoj visjet će o niti; bojat  ćeš se i danju i noću i nećeš biti siguran za život svoj. </p>
<p id="v67"><sup><small>67</small></sup>  U  strahu koji će ti stezati srce i od prizora što će ga oči tvoje  gledati, jutrom ćeš govoriti: 'Oh, da je već večer!' a navečer  ćeš govoriti: 'Oh, da je već jutro!' </p>
<p id="v68"><sup><small>68</small></sup>  U Egipat će te na galijama  natrag odvesti Jahve putem za koji sam ti rekao da ga više ne  smiješ vidjeti. Ondje ćete se vi sami prodavati svojim neprijateljima  za robove i ropkinje, ali neće biti kupca." </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Deuteronomy/27">
          <span class="mdi mdi-arrow-left-drop-circle"></span><span class="pl-2">Ponovljeni zakon - Poglavlje 27</span>
        </a>
        </td>
        <td>
        <a href="/hr/Bible/Deuteronomy/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Deuteronomy/29">
          <span class="pr-2">Ponovljeni zakon - Poglavlje 29</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div style="column-width: 30em;">
<ol>
  <li id="fn1"><a href="#cite1">↑</a> 28:1-8 <i>Job: Bog blagoslivlja vjerne</i>: <a href="/hr/The_Urantia_Book/148#p6_2">KU 148:6.2</a>. </li>
  <li id="fn2"><a href="#cite2">↑</a> 28:15 <i>Ako ne slušate Boga, prokletstva</i>: <a href="/hr/The_Urantia_Book/152#p2_1">KU 152:2.1</a>. </li>
  <li id="fn3"><a href="#cite3">↑</a> 28:25 <i>Udaren od neprijatelja</i>: <a href="/hr/The_Urantia_Book/152#p2_1">KU 152:2.1</a>. </li>
  <li id="fn4"><a href="#cite4">↑</a> 28:36-37 <i>Postani sinonim za pripovijedanje</i>: <a href="/hr/The_Urantia_Book/152#p2_1">KU 152:2.1</a>. </li>
  <li id="fn5"><a href="#cite5">↑</a> 28:41 <i>Sinovi / kćeri u zatočeništvu</i>: <a href="/hr/The_Urantia_Book/153#p2_1">KU 153:2.1</a>. </li>
  <li id="fn6"><a href="#cite6">↑</a> 28:43 <i>Stranci dobivaju vlast</i>: <a href="/hr/The_Urantia_Book/153#p2_1">KU 153:2.1</a>. </li>
  <li id="fn7"><a href="#cite7">↑</a> 28:45-50 <i>Kazna izrečena</i>: <a href="/hr/The_Urantia_Book/153#p2_1">KU 153:2.1</a>. </li>
  <li id="fn8"><a href="#cite8">↑</a> 28:52-53 <i>Predviđena degradacija</i>: <a href="/hr/The_Urantia_Book/153#p2_1">KU 153:2.1</a>. </li>
  <li id="fn9"><a href="#cite9">↑</a> 28:54,56 <i>Urokljivo oko</i>: <a href="/hr/The_Urantia_Book/87#p5_4">KU 87:5.4</a>. </li>
  <li id="fn10"><a href="#cite10">↑</a> 28:58 <i>Strašljiv</i>: <a href="/hr/The_Urantia_Book/96#p4_5">KU 96:4.5</a>. </li>
  <li id="fn11"><a href="#cite11">↑</a> 28 <i>Bog ubija kad ne poslušaš</i>: <a href="/hr/The_Urantia_Book/96#p5_6">KU 96:5.6</a>. </li>
</ol>
</div>
