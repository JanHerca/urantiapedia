<!--
title: "Ponovljeni zakon - Poglavlje 32"
description: 
published: true
date: 2025-11-18T12:59:53Z
tags: bible, bible—deuteronomy
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Deuteronomy/31">
          <span class="mdi mdi-arrow-left-drop-circle"></span><span class="pl-2">Ponovljeni zakon - Poglavlje 31</span>
        </a>
        </td>
        <td>
        <a href="/hr/Bible/Deuteronomy/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Deuteronomy/33">
          <span class="pr-2">Ponovljeni zakon - Poglavlje 33</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  "Slušajte, nebesa, sad ću govoriti; čuj, zemljo, riječi usta  mojih! <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  Nek' mi nauk daždi poput kiše, kao rosa riječ nek' moja pada, kao kišica po mladoj zeleni, kao pljusak po travi velikoj! </p>
<p id="v3"><sup><small>3</small></sup>  Jer, Jahvino ću ime uznositi, a vi Boga našeg veličajte! </p>
<p id="v4"><sup><small>4</small></sup>  On je Stijena, djelo mu je savršeno, jer pravi su svi njegovi putovi. Bog je on vjeran i bez zloće, pravedan je on i pravičan. <sup id="cite2"><a href="#fn2">[2]</a></sup></p>
<p id="v5"><sup><small>5</small></sup>  Oni mu se iznevjeriše - nisu mu sinovi, već nakaze sinovske, porod izopačen i prepreden. </p>
<p id="v6"><sup><small>6</small></sup>  Tako li uzvraćaš Jahvi, narode glupi i bezumni! Nije li on Otac tvoj, Stvoritelj, koji te sazdao, po kom postojiš? </p>
<p id="v7"><sup><small>7</small></sup>  Spomeni se dana pradavnih, promotri godine od naraštaja do naraštaja. Oca svoga pitaj, i poučit će te, pitaj starije, pa će ti kazati. </p>
<p id="v8"><sup><small>8</small></sup>  Kad je Višnji baštinu dijelio narodima, kad je razmještao sinove čovječje, odredi im međe po broju Božjih sinova: <sup id="cite3"><a href="#fn3">[3]</a></sup></p>
<p id="v9"><sup><small>9</small></sup>  tad Jahvu njegov narod zapade, Jakov bi njegova baština. </p>
<p id="v10"><sup><small>10</small></sup>  U zemlji stepskoj on ga je našao, u pustinjskoj jezivoj pustoši. Obujmio ga, gajio ga i čuvao k'o zjenu oka svoga. </p>
<p id="v11"><sup><small>11</small></sup>  Poput orla što bdi nad gnijezdom, nad svojim orlićima lebdeći, tako on krila širi, uzima ga, pa ga na svojim nosi perima. </p>
<p id="v12"><sup><small>12</small></sup>  Jahve sam njega je vodio, tuđeg boga s njim ne bijaše. </p>
<p id="v13"><sup><small>13</small></sup>  Povede ga po visočjima zemlje, nahrani ga plodovima poljskim, dade mu meda iz pećine i ulja iz tvrde stijene; </p>
<p id="v14"><sup><small>14</small></sup>  kravljeg masla i ovčjeg mlijeka s pretilinom jaganjaca, ovnova bašanskih i jaraca, sa salom žitnih bubrega, i napoji ga pjenušavom krvlju grožđa. </p>
<p id="v15"><sup><small>15</small></sup>  Jeo je Jakov i nasitio se, ugojio se Ješurun pa se uzritao. Udebljao si se, utovio, usalio. Odbacio je Boga koji ga stvori i prezreo Stijenu svog spasenja. <sup id="cite4"><a href="#fn4">[4]</a></sup></p>
<p id="v16"><sup><small>16</small></sup>  Tuđim bozima učiniše ga ljubomornim, razjariše ga gnusobama. <sup id="cite5"><a href="#fn5">[5]</a></sup></p>
<p id="v17"><sup><small>17</small></sup>  Žrtvovahu zlodusima koji Bog nisu, bogovima kojih ne poznavahu prije, došljacima koji stigoše nedavno i koje oci njihovi ne štovahu. </p>
<p id="v18"><sup><small>18</small></sup>  Odnemaruješ Stijenu što te na svijet dade, ne sjećaš se više Boga koji te rodi! </p>
<p id="v19"><sup><small>19</small></sup>  Vidje to Jahve i u gnjevu svojem odbaci sinove svoje i kćeri. </p>
<p id="v20"><sup><small>20</small></sup>  Lice ću im svoje sakriti, reče, i vidjet ću što će biti od njih. Jer izopačeno je to koljeno, sinovi u kojima vjernosti nema. </p>
<p id="v21"><sup><small>21</small></sup>  Ništavnim me bogom na ljubomor potakoše, razdražiše me ništavilima svojim, i ja ću njih ljubomornim učinit', pukom ništavnim, razdražit ću ih glupim nekim narodom! </p>
<p id="v22"><sup><small>22</small></sup>  Da, moga gnjeva požar je usplamtio i gorjet će do dubina šeolskih; proždrijet će zemlju i sve što ona rađa, sažeći joj brda do temelja. </p>
<p id="v23"><sup><small>23</small></sup>  Nevolje na njih ću svaliti, na njih ću svoje istrošiti strijele. </p>
<p id="v24"><sup><small>24</small></sup>  Od gladi će umirati, ognjica i pošast njih će trovati. Poslat ću na njih zub zvjerinji i otrov zmija što prahom gmižu. </p>
<p id="v25"><sup><small>25</small></sup>  Vani će mač zatirati djecu, a strava će vladati unutra. Ginut će jednako momak i djevojka, dojenče i starac sjedokos. </p>
<p id="v26"><sup><small>26</small></sup>  Rekoh: U prah ću ih smrviti, zbrisati im spomen izmed ljudi. </p>
<p id="v27"><sup><small>27</small></sup>  Ali se bojah ruga dušmanskoga: mogli bi im prevarit' se protivnici, pa da kažu: 'Pobjeda je naša, nije to Jahvina izvela ruka.' </p>
<p id="v28"><sup><small>28</small></sup>  Jer narod je to neupućen, oštroumlja u njih nema. </p>
<p id="v29"><sup><small>29</small></sup>  Da su mudri, već bi se i dosjetili, razabrali što ih očekuje. </p>
<p id="v30"><sup><small>30</small></sup>  Kako da jedan tisuću u bijeg nagna, i deset tisuća da dvojica gone, da ih Stijena njina nije prodala, da ih Jahve nije izručio? </p>
<p id="v31"><sup><small>31</small></sup>  Al' stijena im nije poput naše Stijene; osuđeni su naši neprijatelji. </p>
<p id="v32"><sup><small>32</small></sup>  Jer trs je njihov od sodomskog trsa i od vinograda gomorskih; grožđe im je grožđe otrovno, grozdovi im grozdovi gorčine; </p>
<p id="v33"><sup><small>33</small></sup>  njihovo je vino otrov zmijski, žestok jed otrovnice ljute. </p>
<p id="v34"><sup><small>34</small></sup>  Al' nije li on u mene poput dragulja, zapečaćen u mojim riznicama? </p>
<p id="v35"><sup><small>35</small></sup>  Moja je odmazda i nagrada u vrijeme kad im noga posrne. Jer blizu je dan njihove propasti, udes njihov brzo im se bliži! <sup id="cite6"><a href="#fn6">[6]</a></sup> <sup id="cite7"><a href="#fn7">[7]</a></sup></p>
<p id="v36"><sup><small>36</small></sup>  (Pravdu će Jahve dati svome puku, sažalit se nad slugama svojim.) Vidjet će da im gine snaga, da je i robu i slobodnu kraj. </p>
<p id="v37"><sup><small>37</small></sup>  Tad će reći: 'Ta gdje su bozi njihovi, gdje stijena kojom se zaklanjahu? </p>
<p id="v38"><sup><small>38</small></sup>  Oni što su jeli salo njihovih klanica i pili vino njihovih ljevanica?' Neka se dignu i neka vam pomognu, nek' vam budu zaklonište! </p>
<p id="v39"><sup><small>39</small></sup>  Vidite sada da ja, ja jesam, i da drugog Boga pored mene nema! Ja usmrćujem i oživljujem; ja udaram i iscjeljujem (i nitko se iz ruke moje ne izbavlja). <sup id="cite8"><a href="#fn8">[8]</a></sup></p>
<p id="v40"><sup><small>40</small></sup>  Da, svoju ruku ja dižem prema nebu i kažem: Ne bio ja živ vječito </p>
<p id="v41"><sup><small>41</small></sup>  ako naoštrivši mač svoj blistavi ne uzmem sud u svoje ruke da svojim odmazdim dušmanima, da naplatim onima koji mene mrze. </p>
<p id="v42"><sup><small>42</small></sup>  Strijele svoje opojit ću krvlju i mač moj najest će se mesa, krvi ubijenih i zarobljenih, glava dušmanskih vrhovnika. </p>
<p id="v43"><sup><small>43</small></sup>  Kličite, o nebesa, s njime, obožavajte ga, sinovi Božji! Kličite, puci, s njegovim narodom, uznosite snagu njegovu, poslanici Jahvini. Jer će krv slugu svojih osvetiti, istom mjerom vratit' dušmanima, naplatit će od onih koji njega mrze, očistit' od grijeha zemlju svog naroda." </p>
<p id="v44"><sup><small>44</small></sup>  Dođe Mojsije s Jošuom, sinom Nunovim, te izgovori u uši  naroda riječi ove pjesme. </p>
<p id="v45"><sup><small>45</small></sup>  Kad Mojsije izgovori sve ove riječi svemu Izraelu, </p>
<p id="v46"><sup><small>46</small></sup>  reče  im: "U srca svoja usadite sve riječi koje danas uzimam za svjedoka  protiv vas; naredite sinovima svojim da ih drže vršeći sve riječi  ovoga Zakona. </p>
<p id="v47"><sup><small>47</small></sup>  TÓa nije to za vas prazna riječ jer ona je  vaš život. Zbog ove riječi živjet ćete dugo na zemlji koju ćete, prešavši Jordan, zaposjesti." </p>
<p id="v48"><sup><small>48</small></sup>  Toga istog dana Jahve reče Mojsiju: </p>
<p id="v49"><sup><small>49</small></sup>  "Popni se na  goru Nebo u Abarskom gorju - ono je u moapskoj zemlji nasuprot  Jerihonu - pa pogledaj zemlju kanaansku što ću je dati u posjed  Izraelcima. </p>
<p id="v50"><sup><small>50</small></sup>  Onda umri na gori na koju se uspneš i pridruži  se svojim precima kao što je i tvoj brat Aron, koji je umro na  brdu Horu, bio pridružen svojima. </p>
<p id="v51"><sup><small>51</small></sup>  A to zato što ste mi se  iznevjerili sred Izraelaca kod Meriba Kadeša, kod voda u pustinji  Sinu: niste očitovali moju svetost među Izraelcima. </p>
<p id="v52"><sup><small>52</small></sup>  Zato  ćeš samo izdaleka vidjeti onu zemlju, ali u nju nećeš ući - u  zemlju koju dajem Izraelcima." </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Deuteronomy/31">
          <span class="mdi mdi-arrow-left-drop-circle"></span><span class="pl-2">Ponovljeni zakon - Poglavlje 31</span>
        </a>
        </td>
        <td>
        <a href="/hr/Bible/Deuteronomy/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Deuteronomy/33">
          <span class="pr-2">Ponovljeni zakon - Poglavlje 33</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 32:1-43 <i>Mojsijeva oproštajna beseda</i>: <a href="/hr/The_Urantia_Book/97#p10_2">KU 97:10.2</a>. </li>
  <li id="fn2"><a href="#cite2">↑</a> 32:4 <i>Bog istine i bez nepravde</i>: <a href="/hr/The_Urantia_Book/96#p4_7">KU 96:4.7</a>.  <i>Bog suda</i>: <a href="/hr/The_Urantia_Book/96#p6_3">KU 96:6.3</a>.  <i>Mihael je bio pravedan i pošten</i>: <a href="/hr/The_Urantia_Book/119#p2_6">KU 119:2.6</a>. </li>
  <li id="fn3"><a href="#cite3">↑</a> 32:8 <i>Svevišnji Bog</i>: <a href="/hr/The_Urantia_Book/93#p2_3">KU 93:2.3</a>.  <i>Najviše Visine</i>: <a href="/hr/The_Urantia_Book/43#p3_1">KU 43:3.1</a>.  <i>Najviše Visosti su podijelile narode</i>: <a href="/hr/The_Urantia_Book/43#p5_16">KU 43:5.16</a>.  <i>Svevišnji</i>: <a href="/hr/The_Urantia_Book/93#p3_2">KU 93:3.2</a>. </li>
  <li id="fn4"><a href="#cite4">↑</a> 32:15-17 <i>Jeli su i debljali se</i>: <a href="/hr/The_Urantia_Book/165#p4_8">KU 165:4.8</a>. </li>
  <li id="fn5"><a href="#cite5">↑</a> 32:16,21 <i>Mojsije je rekao da je Bog ljubomoran</i>: <a href="/hr/The_Urantia_Book/142#p2_1">KU 142:2.1</a>. </li>
  <li id="fn6"><a href="#cite6">↑</a> 32:35 <i>Upozorava na odmazdu</i>: <a href="/hr/The_Urantia_Book/140#p8_5">KU 140:8.5</a>. </li>
  <li id="fn7"><a href="#cite7">↑</a> 32:35,41,43 <i>Osveta je Božja</i>: <a href="/hr/The_Urantia_Book/70#p10_9">KU 70:10.9</a>.  <i>Osvećuje se grešnicima</i>: <a href="/hr/The_Urantia_Book/142#p2_1">KU 142:2.1</a>. </li>
  <li id="fn8"><a href="#cite8">↑</a> 32:39 <i>Bog ubija kad ne poslušaš</i>: <a href="/hr/The_Urantia_Book/96#p5_6">KU 96:5.6</a>. </li>
</ol>
</div>
