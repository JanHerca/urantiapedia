<!--
title: "Ponovljeni zakon - Poglavlje 11"
description: 
published: true
date: 2025-11-18T12:59:53Z
tags: bible, bible—deuteronomy
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Deuteronomy/10">
          <span class="mdi mdi-arrow-left-drop-circle"></span><span class="pl-2">Ponovljeni zakon - Poglavlje 10</span>
        </a>
        </td>
        <td>
        <a href="/hr/Bible/Deuteronomy/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Deuteronomy/12">
          <span class="pr-2">Ponovljeni zakon - Poglavlje 12</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Ljubi, dakle, Jahvu, Boga svoga, i vrši u sve dane njegove  naredbe, njegove zakone, uredbe i zapovijedi. <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  Vi, a ne vaši  sinovi, koji nisu ni upoznali ni vidjeli pouke Jahve, Boga vašega, danas ste se osvjedočili o njegovoj veličajnosti, o njegovoj  moćnoj ruci, ispruženoj mišici, </p>
<p id="v3"><sup><small>3</small></sup>  o znamenjima njegovima i o  djelima što ih učini usred Egipta na faraonu, kralju egipatskom, i na svoj zemlji njegovoj; </p>
<p id="v4"><sup><small>4</small></sup>  što je učinio egipatskoj vojsci, njihovim konjima i kolima; kako ih je preplavio vodama Crvenog  mora kad su vas progonili i kako ih je zatro do današnjeg dana; </p>
<p id="v5"><sup><small>5</small></sup>  što je za vas radio u pustinji dok ne stigoste do ovoga mjesta; </p>
<p id="v6"><sup><small>6</small></sup>  što je učinio s Datanom i Abiramom, sinovima Eliaba, Rubenova  potomka, kad zemlja rastvori ralje svoje te ih proguta sred svega  Izraela, njih i njihove obitelji, njihove šatore i sve što imahu. </p>
<p id="v7"><sup><small>7</small></sup>  Vaše su oči vidjele sva ta velika djela što ih je Jahve učinio. </p>
<p id="v8"><sup><small>8</small></sup>  Zato držite sve zapovijedi što vam ih danas naređujem  da budete jaki te uzmete u posjed zemlju u koju idete da je osvojite; </p>
<p id="v9"><sup><small>9</small></sup>  napokon, da dugo živite u zemlji za koju se zakleo Jahve ocima  vašim da će je dati njima i njihovu potomstvu - zemlju kojom  teče med i mlijeko. </p>
<p id="v10"><sup><small>10</small></sup>  Jer zemlja u koju ideš da je zaposjedneš  nije kao zemlja egipatska iz koje ste izašli, gdje si, posijavši  sjeme, morao svoj usjev svojom nogom natapati kao što se natapa  povrtnjak. </p>
<p id="v11"><sup><small>11</small></sup>  Zemlja u koju idete da je zaposjednete zemlja  je bregova i dolova i natapa je dažd nebeski; </p>
<p id="v12"><sup><small>12</small></sup>  zemlja nad  kojom Jahve, Bog tvoj, bdi; na kojoj oči Jahve, Boga tvoga, uvijek  počivaju, od početka do svršetka godine. </p>
<p id="v13"><sup><small>13</small></sup>  Zato, ako doista poslušate zapovijedi koje vam danas  izdajem i budete ljubili Jahvu, Boga svoga, i služili mu svim  srcem svojim i svom dušom svojom, </p>
<p id="v14"><sup><small>14</small></sup>  davat ću vašoj zemlji kišu  u pravo vrijeme: u jesen i u proljeće, i moći ćeš sabirati svoje  žito, svoje vino i svoje ulje; </p>
<p id="v15"><sup><small>15</small></sup>  travu ću davati po tvome polju  tvome blagu. Tako ćeš jesti i biti sit. </p>
<p id="v16"><sup><small>16</small></sup>  Pazite da se vaše  srce ne zavede, da ne pođete stranputicom, da drugim bogovima  ne iskazujete štovanje i da im se ne klanjate. </p>
<p id="v17"><sup><small>17</small></sup>  Jer tada bi  na vas Jahve usplamtio gnjevom: nebesa bi zatvorio; kiše ne bi  bilo; zemlja ne bi davala roda i vas bi brzo nestalo s te dobre  zemlje koju vam Jahve daje. </p>
<p id="v18"><sup><small>18</small></sup>  Utisnite ove moje riječi u svoje srce i svoju dušu; kao  znak ih privežite na svoju ruku; neka vam budu kao zapis među  očima! </p>
<p id="v19"><sup><small>19</small></sup>  Poučite u njima svoje sinove; izgovarajte ih kad sjedite  u svojoj kući i kad idete putem; kad liježete i kad ustajete. </p>
<p id="v20"><sup><small>20</small></sup>  Ispišite ih na dovratnike svoje kuće i na svoja vrata </p>
<p id="v21"><sup><small>21</small></sup>  da  vaši dani i dani vaših sinova u zemlji za koju se Jahve zakleo  vašim ocima da će im je dati - budu brojni kao dani nebesa nad  zemljom. </p>
<p id="v22"><sup><small>22</small></sup>  Ako budete vjerno držali sve ove zapovijedi koje vam  naređujem, vršili ih i ljubili Jahvu, Boga svoga, hodili svim  njegovim putovima i čvrsto se priljubili uz njega, </p>
<p id="v23"><sup><small>23</small></sup>  Jahve  će ispred vas protjerati sve te narode i vi ćete s posjeda odagnati  narode brojnije i jače od sebe. </p>
<p id="v24"><sup><small>24</small></sup>  Svako mjesto na koje stupi  vaša noga bit će vaše; od pustinje i Libanona, od Rijeke, rijeke  Eufrata, do Zapadnog mora sterat će se vaše područje. </p>
<p id="v25"><sup><small>25</small></sup>  Nitko  se neće održati pred vama; strah i trepet raširit će Jahve, Bog  vaš, po svoj zemlji u koju stupite, kako vam je rekao. </p>
<p id="v26"><sup><small>26</small></sup>  Gledajte! Nudim vam danas blagoslov i prokletstvo: <sup id="cite2"><a href="#fn2">[2]</a></sup></p>
<p id="v27"><sup><small>27</small></sup>  blagoslov, budete li slušali zapovijedi Jahve, Boga svoga, koje vam danas  dajem; </p>
<p id="v28"><sup><small>28</small></sup>  a prokletstvo, ne budete li slušali zapovijedi Jahve, Boga svoga, nego sađete s puta koji vam danas određujem te pođete  za drugim bogovima kojih niste poznavali. </p>
<p id="v29"><sup><small>29</small></sup>  Kada te Jahve,  Bog tvoj, uvede u zemlju u koju ideš da je zaposjedneš, tada  nad gorom Gerizimom izreci blagoslov, a prokletstvo nad gorom  Ebalom. <sup id="cite3"><a href="#fn3">[3]</a></sup></p>
<p id="v30"><sup><small>30</small></sup>  Te se gore izdižu, kako znate, s onu stranu Jordana, za putom prema zapadu, u zemlji Kanaanaca, koji žive u Arabi, nasuprot Gilgalu, uz Hrast More. </p>
<p id="v31"><sup><small>31</small></sup>  Eto ćete prijeći preko Jordana da zaposjednete zemlju  koju vam daje Jahve, Bog vaš. Zaposjednite je i nastanite se  u njoj. </p>
<p id="v32"><sup><small>32</small></sup>  Ali držite i vršite sve zakone i uredbe koje vam  danas izlažem. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Deuteronomy/10">
          <span class="mdi mdi-arrow-left-drop-circle"></span><span class="pl-2">Ponovljeni zakon - Poglavlje 10</span>
        </a>
        </td>
        <td>
        <a href="/hr/Bible/Deuteronomy/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Deuteronomy/12">
          <span class="pr-2">Ponovljeni zakon - Poglavlje 12</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 11:1,13,22 <i>Ljubi Boga potpuno</i>: <a href="/hr/The_Urantia_Book/131#p2_2">KU 131:2.2</a>.  <i>Voleći Boga</i>: <a href="/hr/The_Urantia_Book/110#p3_8">KU 110:3.8</a>.  <i>Ljubi Gospodina najviše</i>: <a href="/hr/The_Urantia_Book/131#p2_13">KU 131:2.13</a>.  <i>Ljubi Boga svim umom i srcem</i>: <a href="/hr/The_Urantia_Book/131#p10_2">KU 131:10.2</a>.  <i>Ljubi Boga svim srcem svojim</i>: <a href="/hr/The_Urantia_Book/163#p4_8">KU 163:4.8</a>.  <i>Najveća zapovijed</i>: <a href="/hr/The_Urantia_Book/174#p4_2">KU 174:4.2</a>. </li>
  <li id="fn2"><a href="#cite2">↑</a> 11:26-28 <i>Odličan izbor</i>: <a href="/hr/The_Urantia_Book/97#p8_3">KU 97:8.3</a>. </li>
  <li id="fn3"><a href="#cite3">↑</a> 11:29 <i>Svete planine</i>: <a href="/hr/The_Urantia_Book/85#p1_5">KU 85:1.5</a>. </li>
</ol>
</div>
