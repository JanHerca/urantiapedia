<!--
title: "Izlazak - Poglavlje 12"
description: 
published: true
date: 2025-11-18T12:59:53Z
tags: bible, bible—exodus
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Exodus/11">
          <span class="mdi mdi-arrow-left-drop-circle"></span><span class="pl-2">Izlazak - Poglavlje 11</span>
        </a>
        </td>
        <td>
        <a href="/hr/Bible/Exodus/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Exodus/13">
          <span class="pr-2">Izlazak - Poglavlje 13</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Jahve reče Mojsiju i Aronu u zemlji egipatskoj: <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  "Ovaj mjesec  neka vam bude početak mjesecima; neka vam bude prvi mjesec u  godini. </p>
<p id="v3"><sup><small>3</small></sup>  Ovo objavite svoj zajednici izraelskoj: Desetog dana  ovoga mjeseca neka svatko za obitelj pribavi jedno živinče. Tako, jedno na obitelj. <sup id="cite2"><a href="#fn2">[2]</a></sup></p>
<p id="v4"><sup><small>4</small></sup>  Ako je obitelj premalena da ga potroši, neka se ona priključi svome susjedu, najbližoj kući, prema broju  osoba. Podijelite živinče prema tome koliko koja osoba može pojesti. </p>
<p id="v5"><sup><small>5</small></sup>  Živinče neka bude bez mane, od jedne godine i muško. Možete  izabrati bilo janje bilo kozle. <sup id="cite3"><a href="#fn3">[3]</a></sup></p>
<p id="v6"><sup><small>6</small></sup>  Čuvajte ga do četrnaestoga  dana ovoga mjeseca. A onda neka ga sva izraelska zajednica zakolje  kad se spusti suton. <sup id="cite4"><a href="#fn4">[4]</a></sup></p>
<p id="v7"><sup><small>7</small></sup>  Neka uzmu krvi i poškrope oba dovratnika  i nadvratnik kuće u kojoj se bude blagovalo. <sup id="cite5"><a href="#fn5">[5]</a></sup></p>
<p id="v8"><sup><small>8</small></sup>  Meso, pečeno  na vatri, neka se pojede te iste noći sa beskvasnim kruhom i  gorkim zeljem. <sup id="cite6"><a href="#fn6">[6]</a></sup></p>
<p id="v9"><sup><small>9</small></sup>  Da ništa sirovo ili na vodi skuhano od njega  niste jeli, nego na vatri pečeno: s glavom, nogama i ponutricom. </p>
<p id="v10"><sup><small>10</small></sup>  Ništa od njega ne smijete ostaviti za sutradan: što bi god  do jutra ostalo, morate na vatri spaliti. </p>
<p id="v11"><sup><small>11</small></sup>  A ovako ga blagujte:  opasanih bokova, s obućom na nogama i sa štapom u ruci. Jedite  ga žurno: to je Jahvina pasha. </p>
<p id="v12"><sup><small>12</small></sup>  Te ću, naime, noći ja proći  egipatskom zemljom i pobiti sve prvorođence u zemlji egipatskoj  - i čovjeka i životinju. Ja, Jahve, kaznit ću i sva egipatska  božanstva. </p>
<p id="v13"><sup><small>13</small></sup>  Krv neka označuje kuće u kojima vi budete. Gdje  god spazim krv, proći ću vas; tako ćete vi izbjeći biču zatornomu  kad se oborim na zemlju egipatsku." </p>
<p id="v14"><sup><small>14</small></sup>  "Taj dan neka vam bude spomen-dan. Slavite ga kao blagdan  u čast Jahvi. Svetkujte ga po trajnoj uredbi od koljena do koljena. </p>
<p id="v15"><sup><small>15</small></sup>  Sedam dana jedite beskvasan kruh. Prvoga već dana uklonite  kvasac iz svojih kuća. Jer, tko bi god od prvoga do sedmoga dana  jeo ukvasan kruh, taj se ima iskorijeniti između Izraelaca. </p>
<p id="v16"><sup><small>16</small></sup>  Prvoga  dana držite sveto zborovanje, a tako i sedmoga dana. Nikakva  posla tih dana nemojte raditi. Jedino jelo, što kome treba, možete  pripraviti. <sup id="cite7"><a href="#fn7">[7]</a></sup></p>
<p id="v17"><sup><small>17</small></sup>  Držite blagdan beskvasnog kruha! Toga sam, naime, dana izveo vaše čete iz zemlje egipatske. Držite zato taj dan  kao blagdan od koljena do koljena: to je vječna naredba. </p>
<p id="v18"><sup><small>18</small></sup>  Od  večeri četrnaestoga dana prvoga mjeseca pa do večeri dvadeset  prvoga dana toga mjeseca jedite beskvasan kruh. </p>
<p id="v19"><sup><small>19</small></sup>  Sedam dana  ne smije biti kvasca u vašim domovima. Tko bi god jeo bilo što  ukvasano, taj neka se ukloni iz izraelske zajednice, bio stranac  ili domorodac. </p>
<p id="v20"><sup><small>20</small></sup>  Ništa ukvasano ne smijete jesti: u svim svojim  prebivalištima jedite nekvasan kruh." </p>
<p id="v21"><sup><small>21</small></sup>  Zatim sazva Mojsije sve starješine Izraelaca te im reče:  "Idite i pribavite janje za svoje obitelji i žrtvujte Pashu. </p>
<p id="v22"><sup><small>22</small></sup>  Onda uzmite kitu izopa, zamočite je u krv što je u zdjeli  i poškropite krvlju iz zdjele nadvratnik i oba dovratnika. Neka  nitko ne izlazi preko kućnih vrata do jutra. </p>
<p id="v23"><sup><small>23</small></sup>  Kad Jahve bude  prolazio da pobije Egipćane, zapazit će krv na nadvratniku i  na oba dovratnika, pa će mimoići ta vrata i neće dopustiti da  Zatornik uđe u vaše kuće da hara. </p>
<p id="v24"><sup><small>24</small></sup>  Ovu uredbu držite u svim  vremenima kao zakon za se i djecu svoju. </p>
<p id="v25"><sup><small>25</small></sup>  I kad dođete u zemlju  koju će vam Jahve dati kako je obećao, vršite ovaj obred. </p>
<p id="v26"><sup><small>26</small></sup>  Kad  vas vaša djeca zapitaju: Što vam taj obred označuje? </p>
<p id="v27"><sup><small>27</small></sup>  odgovorite  im: Ovo je pashalna žrtva u čast Jahvi koji je prolazio mimo  kuće Izraelaca kad je usmrćivao Egipćane, a naše kuće pošteđivao."  Tada narod popada ničice i pokloni se. </p>
<p id="v28"><sup><small>28</small></sup>  Potom Izraelci odu i poslušaju: kako je Jahve Mojsiju  i Aronu naredio, tako i učine. </p>
<p id="v29"><sup><small>29</small></sup>  U ponoći Jahve pobije sve prvorođence po zemlji egipatskoj:  od prvorođenca faraonova, koji je imao sjediti na prijestolju, do prvorođenca sužnja u tamnici, a tako i sve prvine od stoke. </p>
<p id="v30"><sup><small>30</small></sup>  Noću ustane faraon, on pa svi njegovi dvorani i svi Egipćani, jer se strašan jauk razlijegao Egiptom: ne bijaše kuće u kojoj  nije ležao mrtvac. </p>
<p id="v31"><sup><small>31</small></sup>  Faraon pozva u noći Mojsija i Arona te  im reče: "Ustajte i odlazite od moga naroda i vi i vaši Izraelci!  Idite! Odajte štovanje Jahvi, kako ste tražili. </p>
<p id="v32"><sup><small>32</small></sup>  Pokupite  svoju i sitnu i krupnu stoku, kako ste zahtijevali: idite pa  i mene blagoslovite!" </p>
<p id="v33"><sup><small>33</small></sup>  Egipćani nagonili narod da brže ide  iz zemlje, "jer izgibosmo svi", govorahu oni. </p>
<p id="v34"><sup><small>34</small></sup>  Tako narod  ponese svoje još neukislo tijesto; naćve, uvijene u ogrtače,  ponesoše na ramenima. </p>
<p id="v35"><sup><small>35</small></sup>  I učiniše Izraelci kako im je Mojsije bio rekao: zatražiše  od Egipćana srebrnine, i zlatnine, i odjeće. </p>
<p id="v36"><sup><small>36</small></sup>  Jahve je učinio  te Egipćani bijahu naklonjeni narodu pa davahu. Tako su Egipćane  oplijenili. </p>
<p id="v37"><sup><small>37</small></sup>  Pođu tako Izraelci iz Ramsesa prema Sukotu. Bilo je oko  šest stotina tisuća pješaka, osim žena i djece. </p>
<p id="v38"><sup><small>38</small></sup>  A mnogo i  drugoga svijeta pođe s njima, i mnoga stoka, krupna i sitna. </p>
<p id="v39"><sup><small>39</small></sup>  Ispeku beskvasne prevrte od tijesta što su ga iz Egipta ponijeli:  nije se bilo ukvasalo. A kako su bili tjerani iz Egipta, nisu  mogli odgađati, i tako nisu sebi spremili poputninu. </p>
<p id="v40"><sup><small>40</small></sup>  Vrijeme  što su ga Izraelci proveli u Egiptu iznosilo je četiri stotine  i trideset godina. </p>
<p id="v41"><sup><small>41</small></sup>  I kad se navrši četiri stotine i trideset  godina - točno onoga dana - sve čete Jahvine iziđoše iz zemlje  egipatske. </p>
<p id="v42"><sup><small>42</small></sup>  Ona noć koju je Jahve probdio da njih izbavi iz  Egipta, odonda je svima Izraelcima, u sve naraštaje njihove,  noć bdjenja u čast Jahvi. </p>
<p id="v43"><sup><small>43</small></sup>  Reče Jahve Mojsiju i Aronu: "Neka je ovo pravilo za pashalnu  žrtvu: ni jedan stranac ne smije od nje jesti! </p>
<p id="v44"><sup><small>44</small></sup>  Svaki rob, kupljen novcem i obrezan, može je jesti. </p>
<p id="v45"><sup><small>45</small></sup>  Ni gost ni najamnik  ne smiju je jesti! </p>
<p id="v46"><sup><small>46</small></sup>  Blagujte je u jednoj te istoj kući; iz  kuće ne smijete iznositi mesa niti na žrtvi smijete koju kost  slomiti. </p>
<p id="v47"><sup><small>47</small></sup>  Sva zajednica Izraelaca neka je prikazuje! </p>
<p id="v48"><sup><small>48</small></sup>  Ako  bi stranac koji među vama boravi htio svetkovati Pashu u čast  Jahvi, svi se njegovi muški moraju obrezati. Tek tada neka pristupi  i slavi je, jer je tada kao i domorodac zemlje. Ali neobrezani  ne smije od nje jesti. </p>
<p id="v49"><sup><small>49</small></sup>  Neka vrijedi isto pravilo za domoroca  i pridošlicu koji među vama boravi." </p>
<p id="v50"><sup><small>50</small></sup>  Svi Izraelci poslušaju:  kako je Jahve naredio Mojsiju i Aronu, tako su i učinili. </p>
<p id="v51"><sup><small>51</small></sup>  Toga  istog dana izbavio je Jahve Izraelce u njihovim četama iz zemlje  egipatske. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Exodus/11">
          <span class="mdi mdi-arrow-left-drop-circle"></span><span class="pl-2">Izlazak - Poglavlje 11</span>
        </a>
        </td>
        <td>
        <a href="/hr/Bible/Exodus/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Exodus/13">
          <span class="pr-2">Izlazak - Poglavlje 13</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 12:1-28 <i>Jedite Pashu „Mojsijev zakon“</i>: <a href="/hr/The_Urantia_Book/127#p6_7">KU 127:6.7</a>. </li>
  <li id="fn2"><a href="#cite2">↑</a> 12:3-5 <i>Žrtveni jagnje</i>: <a href="/hr/The_Urantia_Book/85#p3_4">KU 85:3.4</a>. </li>
  <li id="fn3"><a href="#cite3">↑</a> 12:5 <i>Žrtvovao najbolje od svega</i>: <a href="/hr/The_Urantia_Book/89#p4_8">KU 89:4.8</a>. </li>
  <li id="fn4"><a href="#cite4">↑</a> 12:6-11 <i>Čuvajte beskvasni kruh</i>: <a href="/hr/The_Urantia_Book/142#p3_13">KU 142:3.13</a>. </li>
  <li id="fn5"><a href="#cite5">↑</a> 12:7,12-13 <i>Žrtvovanje djece</i>: <a href="/hr/The_Urantia_Book/89#p7_2">KU 89:7.2</a>. </li>
  <li id="fn6"><a href="#cite6">↑</a> 12:8 <i>Pečeno meso i kruh</i>: <a href="/hr/The_Urantia_Book/92#p2_2">KU 92:2.2</a>. </li>
  <li id="fn7"><a href="#cite7">↑</a> 12:16 <i>Sveti saziv</i>: <a href="/hr/The_Urantia_Book/128#p6_6">KU 128:6.6</a>. </li>
</ol>
</div>
