<!--
title: "Izlazak - Poglavlje 35"
description: 
published: true
date: 2025-11-18T12:59:53Z
tags: bible, bible—exodus
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Exodus/34">
          <span class="mdi mdi-arrow-left-drop-circle"></span><span class="pl-2">Izlazak - Poglavlje 34</span>
        </a>
        </td>
        <td>
        <a href="/hr/Bible/Exodus/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Exodus/36">
          <span class="pr-2">Izlazak - Poglavlje 36</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Mojsije sazva svu zajednicu sinova Izraelovih pa im reče:  "Ovo vam je Jahve naložio da činite: </p>
<p id="v2"><sup><small>2</small></sup>  Neka se posao obavlja  šest dana. Sedmi dan neka vam bude sveti dan, dan potpunog počinka  u čast Jahvi. Tko bi radio u taj dan neka se kazni smrću. <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  Na  subotnji dan ni vatre ne ložite po svojim stanovima." </p>
<p id="v4"><sup><small>4</small></sup>  Nadalje Mojsije reče svoj zajednici izraelskoj: "Ovo je  Jahve naredio: </p>
<p id="v5"><sup><small>5</small></sup>  Među sobom pokupite prinos Jahvi! Tko god je  plemenita srca neka Jahvi donese prinos: zlata, srebra i tuča; </p>
<p id="v6"><sup><small>6</small></sup>  ljubičastog, crvenog i tamnocrvenog prediva i prepredenog  lana; </p>
<p id="v7"><sup><small>7</small></sup>  učinjenih ovnujskih koža, onda finih koža, bagremova  drva, </p>
<p id="v8"><sup><small>8</small></sup>  ulja za svjetlo, mirodija za ulje pomazanja i miomirisni  tamjan; </p>
<p id="v9"><sup><small>9</small></sup>  oniksa i drugoga dragog kamenja za umetanje u oplećak  i naprsnik. </p>
<p id="v10"><sup><small>10</small></sup>  A svi koji su među vama vješti neka dođu praviti što  je Jahve naredio: </p>
<p id="v11"><sup><small>11</small></sup>  Prebivalište, njegov Šator i pokrov; njegove  kuke i trenice, njegove priječnice i stupce; njegova podnožja; </p>
<p id="v12"><sup><small>12</small></sup>  njegov Kovčeg i motke; Pomirilište pa zavjesu za zaklon; </p>
<p id="v13"><sup><small>13</small></sup>  stol s njegovim motkama i sve njegove potrepštine; prinesene  hljebove; </p>
<p id="v14"><sup><small>14</small></sup>  svijećnjak za svjetlo, njegov pribor i njegove  svijeće, onda ulje za svjetlo; </p>
<p id="v15"><sup><small>15</small></sup>  kadioni žrtvenik i njegove  motke; ulje za pomazanje i miomirisni tamjan; zastorak na ulazu  u Prebivalište; </p>
<p id="v16"><sup><small>16</small></sup>  žrtvenik za žrtve paljenice s njegovom rešetkom  od tuča; motke za nj i sav njegov pribor; umivaonik i njegov  stalak; </p>
<p id="v17"><sup><small>17</small></sup>  zastore za dvorište; stupce i njihova podnožja, pa  zastor na ulazu u dvorište; </p>
<p id="v18"><sup><small>18</small></sup>  kočiće za Prebivalište i kočiće  za dvorište s njihovim uzicama; </p>
<p id="v19"><sup><small>19</small></sup>  svečano ruho za vršenje službe  u Svetištu - posvećena odijela za svećenika Arona i odijela za  svećeničku službu njegovih sinova." </p>
<p id="v20"><sup><small>20</small></sup>  Nato se sva izraelska zajednica povuče ispred Mojsija. </p>
<p id="v21"><sup><small>21</small></sup>  A onda svatko koga je srce vuklo i duša poticala dođe noseći  svoj prinos u čast Jahvi za gradnju Šatora sastanka, za svaku  službu u njemu i za posvećena odijela. </p>
<p id="v22"><sup><small>22</small></sup>  Strčaše se muževi  i žene: svi koje je srce vuklo donesoše zapinjača, naušnica,  prstenja, narukvica, ogrlica i svakovrsna zlatnog nakita; svi  koji bijahu zavjetovali kakvu zlatninu u čast Jahvi. </p>
<p id="v23"><sup><small>23</small></sup>  Svi  kod kojih se našlo ljubičastog, crvenog i tamnocrvenog prediva  i prepredenog lana, učinjenih ovnujskih koža ili finih koža donesoše  svoje. </p>
<p id="v24"><sup><small>24</small></sup>  Nadalje, svatko tko je mogao dati kakav dar u srebru  ili tuču donese to kao prinos u čast Jahvi. Svatko u koga se  našlo bagremova drva za upotrebu u bilo kojem poslu, donese ga. </p>
<p id="v25"><sup><small>25</small></sup>  Sve žene koje su bile vješte prele su svojim rukama i donosile  što bijahu oprele: ljubičastog, crvenog i tamnocrvenog prediva  i prepredenog lana. </p>
<p id="v26"><sup><small>26</small></sup>  Sve opet žene koje je njihovo srce poticalo  zbog njihove vještine prele su kostrijet. </p>
<p id="v27"><sup><small>27</small></sup>  Glavari su donosili  oniksa i drugoga dragog kamenja za umetanje u oplećak i naprsnik; </p>
<p id="v28"><sup><small>28</small></sup>  pa mirodije i ulje za svjetlo, ulje za pomazanje i miomirisni  tamjan. </p>
<p id="v29"><sup><small>29</small></sup>  I tako Izraelci - svi ljudi i sve žene koje je srce  poticalo da pridonesu bilo što poslu koji je Jahve po Mojsiju  naredio da se izvrši - donesoše to kao dragovoljan prinos u čast  Jahvi. </p>
<p id="v30"><sup><small>30</small></sup>  Potom reče Mojsije Izraelcima: "Vidite! Jahve je po imenu  pozvao Besalela, sina Urijeva, od koljena Hurova a iz plemena  Judina. </p>
<p id="v31"><sup><small>31</small></sup>  Njega je napunio duhom Božjim, dao mu umješnost,  sposobnost i razumijevanje u svim poslovima: <sup id="cite2"><a href="#fn2">[2]</a></sup></p>
<p id="v32"><sup><small>32</small></sup>  da zamišlja  nacrte i da radove izvodi od zlata, srebra i tuča; </p>
<p id="v33"><sup><small>33</small></sup>  da reže  dragulje za umetanje; da urezuje u drvetu i da umješno radi svaki  posao. </p>
<p id="v34"><sup><small>34</small></sup>  Njemu i Oholiabu, sinu Ahisamakovu, od plemena Danova, udijeli i sposobnost da poučavaju druge. </p>
<p id="v35"><sup><small>35</small></sup>  Obdari ih umještvom  u svakom poslu rezbarskom, krojačkom, veziljskom i tkalačkom;  oni tkaju tkanine od ljubičastog, crvenog i tamnocrvenog prediva  i prepredenog lana, sposobni su u svakom poslu i vješti u nacrtima. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Exodus/34">
          <span class="mdi mdi-arrow-left-drop-circle"></span><span class="pl-2">Izlazak - Poglavlje 34</span>
        </a>
        </td>
        <td>
        <a href="/hr/Bible/Exodus/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Exodus/36">
          <span class="pr-2">Izlazak - Poglavlje 36</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 35:2-3 <i>Svetkovanje subote</i>: <a href="/hr/The_Urantia_Book/95#p1_2">KU 95:1.2</a>. </li>
  <li id="fn2"><a href="#cite2">↑</a> 35:31 <i>Duh Božji (Duh Sveti)</i>: <a href="/hr/The_Urantia_Book/8#p5_5">KU 8:5.5</a>.  <i>Duh znanja</i>: <a href="/hr/The_Urantia_Book/36#p5_9">KU 36:5.9</a>.  <i>Duh Sveti</i>: <a href="/hr/The_Urantia_Book/34#p4_1">KU 34:4.1</a>.  <i>Duh razumijevanja</i>: <a href="/hr/The_Urantia_Book/36#p5_7">KU 36:5.7</a>.  <i>Duh u čovjeku (Duh Sveti)</i>: <a href="/hr/The_Urantia_Book/103#p1_6">KU 103:1.6</a>.  <i>Duh Božji (Duh Sveti)</i>: <a href="/hr/The_Urantia_Book/8#p5_3">KU 8:5.3</a>.  <i>Duh mudrosti</i>: <a href="/hr/The_Urantia_Book/36#p5_12">KU 36:5.12</a>. </li>
</ol>
</div>
