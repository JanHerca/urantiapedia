<!--
title: "Izlazak - Poglavlje 38"
description: 
published: true
date: 2025-11-18T12:59:53Z
tags: bible, bible—exodus
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Exodus/37">
          <span class="mdi mdi-arrow-left-drop-circle"></span><span class="pl-2">Izlazak - Poglavlje 37</span>
        </a>
        </td>
        <td>
        <a href="/hr/Bible/Exodus/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Exodus/39">
          <span class="pr-2">Izlazak - Poglavlje 39</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Od bagremova drva napravi žrtvenik za žrtve paljenice, pet  lakata dug, pet lakata širok - u četvorinu - a tri lakta visok. </p>
<p id="v2"><sup><small>2</small></sup>  Na njegova četiri ugla načini mu četiri roga. Rogovi su bili  u jednom komadu s njim. Onda ga obloži tučem. </p>
<p id="v3"><sup><small>3</small></sup>  A načini i sav  pribor za žrtvenik: lonce, strugače, kotliće, viljuške i kadionike;  sav mu je ovaj pribor načinio od tuča. </p>
<p id="v4"><sup><small>4</small></sup>  Za žrtvenik zatim načini  rešetku u obliku mrežice od tuča ispod izbočine; zahvaćala mu  je do sredine. </p>
<p id="v5"><sup><small>5</small></sup>  Salije četiri koluta na četiri ugla tučane  rešetke da služe kao kvake za motke. </p>
<p id="v6"><sup><small>6</small></sup>  Motke načini od bagremova  drva pa ih obloži tučem. </p>
<p id="v7"><sup><small>7</small></sup>  Onda provuče motke kroz kolutove  na objema stranama žrtvenika da se na njima nosi. Napravio ga  je šuplja - od dasaka. </p>
<p id="v8"><sup><small>8</small></sup>  A zatim, od zrcala žena koje su posluživale na vratima  Šatora sastanka, načini tučani umivaonik i tučani stalak za nj. </p>
<p id="v9"><sup><small>9</small></sup>  Onda načini dvorište. Na južnoj strani dvorišta bijahu  zavjese od prepredenog lana, stotinu lakata duge. </p>
<p id="v10"><sup><small>10</small></sup>  Njihovih  dvadeset stupova sa dvadeset podnožja bilo je od tuča, dok su  kuke na stupovima i njihove šipke bile od srebra. </p>
<p id="v11"><sup><small>11</small></sup>  Od stotinu  lakata bile su zavjese i sa sjeverne strane. Njihovih dvadeset  stupova sa dvadeset podnožja bilo je od tuča, dok su kuke na  stupovima i njihove šipke bile od srebra. </p>
<p id="v12"><sup><small>12</small></sup>  Sa zapadne strane  bijahu zavjese od pedeset lakata, sa deset stupova i deset njihovih  podnožja. Kuke su na stupovima i njihove šipke bile od srebra. </p>
<p id="v13"><sup><small>13</small></sup>  Sprijeda, s istoka, zavjese od pedeset lakata. </p>
<p id="v14"><sup><small>14</small></sup>  S jedne  strane vrata zavjese su bile petnaest lakata, sa tri stupca i  njihova tri podnožja. </p>
<p id="v15"><sup><small>15</small></sup>  Tako i s druge strane - dakle, na obje  strane dvorišnih vrata - bile su zavjese od petnaest lakata,  sa tri stupca i njihova tri podnožja. </p>
<p id="v16"><sup><small>16</small></sup>  Sve su zavjese oko  dvorišta bile od prepredenog lana. </p>
<p id="v17"><sup><small>17</small></sup>  Podnožja za stupove bila  su od tuča, a kuke na stupovima i njihove šipke od srebra. Vrhovi  stupova bili su srebrom obloženi. Sve šipke na dvorišnim stupovima  bijahu od srebra. </p>
<p id="v18"><sup><small>18</small></sup>  Zavjesa na dvorišnim vratima - izvezena  - bila je od ljubičastog, crvenog i tamnocrvenog prediva i prepredenog  lana. Dvadeset je lakata bila duga; visoka, po širini, pet lakata  kao i dvorišne zavjese. </p>
<p id="v19"><sup><small>19</small></sup>  Bila su četiri njihova stupa sa četiri  podnožja od tuča. Kuke na stupovima bile su od srebra. Vrhovi  stupova bili su srebrom obloženi, a njihove šipke bile su srebrne. </p>
<p id="v20"><sup><small>20</small></sup>  Svi kočići unutar Prebivališta bili su od tuča. </p>
<p id="v21"><sup><small>21</small></sup>  To je popis stvari za Prebivalište - Prebivalište Svjedočanstva, koji je sastavljen na zapovijed Mojsijevu trudom levita pod  vodstvom Itamara, sina svećenika Arona. </p>
<p id="v22"><sup><small>22</small></sup>  Besalel, Urijev sin, iz koljena Hurova od plemena Judina  napravio je sve što je Jahve Mojsiju naredio. </p>
<p id="v23"><sup><small>23</small></sup>  S njim je bio  Oholiab, sin Ahisamakov, iz plemena Danova, rezbar, krojač i  vezilac za ljubičasto, crveno i tamnocrveno predivo i prepredeni  lan. </p>
<p id="v24"><sup><small>24</small></sup>  Sve zlato što je utrošeno u radove oko Svetišta - zlato  posvećeno prinosom - iznosilo je: dvadeset i devet talenata i  sedam stotina trideset šekela u hramskim šekelima. </p>
<p id="v25"><sup><small>25</small></sup>  A srebro, sabrano prigodom upisivanja zajednice - </p>
<p id="v26"><sup><small>26</small></sup>  to jest beku po  glavi, odnosno pola šekela prema hramskom šekelu, od svakoga  koji je bio upisan, od dvadeset godina pa naprijed - iznosilo  je: stotinu talenata i tisuću sedam stotina sedamdeset i pet  šekela u hramskim šekelima. Bilo je upisanih: šest stotina tri  tisuće i petsto pedeset. </p>
<p id="v27"><sup><small>27</small></sup>  Stotinu talenata srebra otišlo je  za salijevanje podnožja Svetištu i zavjesi: sto podnožja od sto  talenata - talenat za podnožje. </p>
<p id="v28"><sup><small>28</small></sup>  A od tisuću sedam stotina  sedamdeset i pet šekela načinio je kuke za stupove, obložio njihove  vrhove i napravio šipke za njih. </p>
<p id="v29"><sup><small>29</small></sup>  Tuč od žrtve prikaznice  iznosio je sedamdeset talenata i dvije tisuće četiri stotine  šekela. </p>
<p id="v30"><sup><small>30</small></sup>  Od njega je načinio: podnožja za ulaz u Šator sastanka, žrtvenik od tuča s njegovom tučanom rešetkom i sav pribor za  žrtvenik; </p>
<p id="v31"><sup><small>31</small></sup>  dalje, podnožja oko dvorišta, podnožja za dvorišni  ulaz; sve kočiće za Prebivalište i sve kočiće oko dvorišta. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Exodus/37">
          <span class="mdi mdi-arrow-left-drop-circle"></span><span class="pl-2">Izlazak - Poglavlje 37</span>
        </a>
        </td>
        <td>
        <a href="/hr/Bible/Exodus/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Exodus/39">
          <span class="pr-2">Izlazak - Poglavlje 39</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
