<!--
title: "Ruta - Poglavlje 1"
description: 
published: true
date: 2025-11-18T12:59:53Z
tags: bible, bible—ruth
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        </td>
        <td>
        <a href="/hr/Bible/Ruth/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Ruth/2">
          <span class="pr-2">Ruta - Poglavlje 2</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  U ono vrijeme kada su vladali suci nastala glad u zemlji, pa  iz Betlehema Judina jedan čovjek ode sa svojom ženom i sa svoja  dva sina da se naseli na Moapskim poljanama. </p>
<p id="v2"><sup><small>2</small></sup>  Taj se čovjek  zvao Elimelek, žena mu Noemi, a dva njegova sina: Mahlon i Kiljon;  svi bijahu Efraćani iz Betlehema Judina. Stigoše na Moapske poljane  i tu se nastaniše. </p>
<p id="v3"><sup><small>3</small></sup>  Tada Elimelek, Noemin muž, umrije, i ona  osta sama sa svoja dva sina. </p>
<p id="v4"><sup><small>4</small></sup>  Oni se oženiše Moapkama; jedna  se zvala Orpa, a druga Ruta. I tu proboraviše deset godina. </p>
<p id="v5"><sup><small>5</small></sup>  Onda  umriješe i Mahlon i Kiljon, i tako Noemi osta i bez svoja dva  sina i bez svoga muža. </p>
<p id="v6"><sup><small>6</small></sup>  Tada se ona diže sa svojim snahama da ode s Moapskih poljana  jer je čula na Moapskim poljanama da je Jahve pohodio narod svoj  i dao mu kruha. </p>
<p id="v7"><sup><small>7</small></sup>  Ode, dakle, ona iz mjesta gdje je živjela, a s njome i njezine snahe; krenuše na put da se vrate u zemlju  Judinu. </p>
<p id="v8"><sup><small>8</small></sup>  Noemi tada reče svojim dvjema snahama: "Vratite se  svaka domu majke svoje! Neka vam Jahve bude milostiv kao što  vi bijaste pokojnicima i meni. </p>
<p id="v9"><sup><small>9</small></sup>  Neka vam Jahve udijeli da obje  nađete mir, svaka u domu svoga muža!" I poljubi ih, a one briznuše u plač. </p>
<p id="v10"><sup><small>10</small></sup>  I rekoše joj: "Ne!  Mi ćemo s tobom, tvome narodu." </p>
<p id="v11"><sup><small>11</small></sup>  Ali im reče Noemi: "Vratite se natrag, kćeri moje! Zašto  biste išle sa mnom? Zar ću još imati sinova u utrobi svojoj da  vam budu muževi? </p>
<p id="v12"><sup><small>12</small></sup>  Vratite se natrag, kćeri moje, idite samo!  Odviše sam stara, nisam za udaju. Pa i kad bih rekla: 'Imam nade  da se udam još noćas i da rodim sinove' - </p>
<p id="v13"><sup><small>13</small></sup>  zar biste mogle  čekati da odrastu i zar biste radi njih ostale neudate? Ne, kćeri  moje, tuga bi moja bila veća od vaše, jer se ruka Jahvina digla  na me." </p>
<p id="v14"><sup><small>14</small></sup>  One i opet zaplakaše i zajecaše. Orpa poljubi svoju svekrvu  i vrati se, a Ruta ostade s njom. </p>
<p id="v15"><sup><small>15</small></sup>  Noemi joj reče: "Eto vidiš, jetrva se tvoja vratila narodu  svome i bogu svome: vrati se i ti za jetrvom svojom!" </p>
<p id="v16"><sup><small>16</small></sup>  A Ruta joj odgovori: "Nemoj me tjerati da te ostavim  i da odem od tebe: jer kamo ti ideš, idem i ja i gdje se ti nastaniš, nastanit ću se i ja; tvoj narod moj je narod i tvoj Bog moj  je Bog. </p>
<p id="v17"><sup><small>17</small></sup>  Gdje ti umreš, umrijet ću i ja, gdje tebe pokopaju, pokopat će i mene. Neka mi Jahve uzvrati svakim zlom i nevoljom  ako me što drugo, osim smrti, rastavi od tebe." </p>
<p id="v18"><sup><small>18</small></sup>  Videći gdje je tvrdo naumila da ide s njom, prestade  je odvraćati. </p>
<p id="v19"><sup><small>19</small></sup>  Tako su zajedno išle dok ne dođoše u Betlehem. A kad  dođoše u Betlehem, sav se grad uzbudi zbog njih. "Ma je li ovo  Noemi?" - pitahu žene. </p>
<p id="v20"><sup><small>20</small></sup>  A ona im odgovaraše: "Ne zovite me  više Noemi nego me zovite Mara; jer me Šadaj gorčinom ispunio! </p>
<p id="v21"><sup><small>21</small></sup>  Odavde sam otišla punih ruku, a sad me Jahve vraća bez igdje  ičega. Zašto me zovete Noemi kad Jahve posvjedoči protiv mene  i Svemogući me u tugu zavi?" </p>
<p id="v22"><sup><small>22</small></sup>  Tako se vrati Noemi s Rutom Moapkom, snahom svojom, s  Moapskih poljana. Stigle su u Betlehem baš kad je počela žetva  ječma. </p>
<br/>
<figure class="table chapter-navigator">
  <table>
    <tbody>
      <tr>
        <td>
        </td>
        <td>
        <a href="/hr/Bible/Ruth/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Ruth/2">
          <span class="pr-2">Ruta - Poglavlje 2</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
