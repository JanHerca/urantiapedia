<!--
title: "Jevrejima - Poglavlje 11"
description: 
published: true
date: 2025-11-18T12:59:53Z
tags: bible, bible—hebrews
editor: ckeditor
dateCreated: 2025-11-18T12:55:47Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Hebrews/10">
          <span class="mdi mdi-arrow-left-drop-circle"></span><span class="pl-2">Jevrejima - Poglavlje 10</span>
        </a>
        </td>
        <td>
        <a href="/hr/Bible/Hebrews/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Hebrews/12">
          <span class="pr-2">Jevrejima - Poglavlje 12</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  A vjera je već neko imanje onoga čemu se nadamo, uvjerenost  u zbiljnosti kojih ne vidimo. <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  Zbog nje stari primiše svjedočanstvo. </p>
<p id="v3"><sup><small>3</small></sup>  Vjerom spoznajemo da su svjetovi uređeni riječju Božjom  tako te ovo vidljivo ne posta od nečega pojavnoga. </p>
<p id="v4"><sup><small>4</small></sup>  Vjerom Abel prinese Bogu bolju žrtvu nego Kain. Po njoj  primi svjedočanstvo da je pravedan - Bog nad njegovim darovima  posvjedoči - po njoj i mrtav još govori. </p>
<p id="v5"><sup><small>5</small></sup>  Vjerom Henok bi prenesen da ne vidi smrti te iščeznu  jer ga je prenio Bog. Doista, prije prijenosa primio je svjedočanstvo  da omilje Bogu. <sup id="cite2"><a href="#fn2">[2]</a></sup></p>
<p id="v6"><sup><small>6</small></sup>  A bez vjere nemoguće je omiljeti Bogu  jer tko mu pristupa, vjerovati mora da postoji i da je platac  onima koji ga traže. </p>
<p id="v7"><sup><small>7</small></sup>  Vjerom Noa, upućen u ono što još ne bijaše vidljivo, predano  sagradi korablju na spasenje svoga doma. Time osudi svijet i  postade baštinikom vjerničke pravednosti. </p>
<p id="v8"><sup><small>8</small></sup>  Vjerom pozvan, Abraham posluša i zaputi se u kraj koji  je imao primiti u baštinu, zaputi se ne znajući kamo ide. </p>
<p id="v9"><sup><small>9</small></sup>  Vjerom  se kao pridošlica naseli u obećanoj zemlji kao u tuđini, prebivajući  pod šatorima s Izakom i Jakovom, subaštinicima istog obećanja, </p>
<p id="v10"><sup><small>10</small></sup>  jer iščekivaše onaj utemeljeni Grad kojemu je graditelj  i tvorac Bog. <sup id="cite3"><a href="#fn3">[3]</a></sup></p>
<p id="v11"><sup><small>11</small></sup>  Vjerom i Sara unatoč svojoj dobi zadobi moć da začne  jer vjernim smatraše Onoga koji joj dade obećanje. </p>
<p id="v12"><sup><small>12</small></sup>  Zato od  jednoga, i to obamrla, nasta mnoštvo poput zvijezda na nebu  i pijeska nebrojena na obali morskoj. </p>
<p id="v13"><sup><small>13</small></sup>  U vjeri svi su oni umrli, a da nisu zadobili obećanja, već su ih samo izdaleka vidjeli i pozdravili priznavši da su  stranci i pridošlice na zemlji. </p>
<p id="v14"><sup><small>14</small></sup>  Doista, koji tako  govore, jasno očituju da domovinu traže. </p>
<p id="v15"><sup><small>15</small></sup>  Dakako, da su mislili  na onu iz koje su izišli, imali bi još prilike vratiti se u nju. </p>
<p id="v16"><sup><small>16</small></sup>  Ali sada oni čeznu za boljom, to jest nebeskom. Stoga se  Bog ne stidi zvati se Bogom njihovim: ta pripravio im je Grad. <sup id="cite4"><a href="#fn4">[4]</a></sup></p>
<p id="v17"><sup><small>17</small></sup>  Vjerom Abraham, kušan, prikaza Izaka. Jedinca prikazivaše  on koji je primio obećanje, </p>
<p id="v18"><sup><small>18</small></sup>  kome bi rečeno: Po Izaku će  ti se nazivati potomstvo! - </p>
<p id="v19"><sup><small>19</small></sup>  uvjeren da Bog može i od  mrtvih uskrisiti. Zato ga u predslici i ponovno zadobi. </p>
<p id="v20"><sup><small>20</small></sup>  Vjerom baš u pogledu budućnosti Izak blagoslovi Jakova  i Ezava. </p>
<p id="v21"><sup><small>21</small></sup>  Vjerom Jakov, umirući, blagoslovi oba sina Josipova  i duboko se prignu oslonjen na vrh svojega štapa. </p>
<p id="v22"><sup><small>22</small></sup>  Vjerom  Josip na umoru napomenu ono o izlasku sinova Izraelovih i dade  zapovijed o svojim kostima. </p>
<p id="v23"><sup><small>23</small></sup>  Vjerom su Mojsija netom rođena tri mjeseca krili  njegovi roditelji jer vidješe da je djetešce lijepo  i nisu se bojali kraljeve naredbe. </p>
<p id="v24"><sup><small>24</small></sup>  Vjerom Mojsije, već  odrastao, odbi zvati se sinom kćeri faraonove. </p>
<p id="v25"><sup><small>25</small></sup>  Radije  izabra biti zlostavljan zajedno s Božjim narodom, nego se časovito  okoristiti grijehom. </p>
<p id="v26"><sup><small>26</small></sup>  Većim je bogatstvom od blaga egipatskih  smatrao muku Kristovu jer je gledao na plaću. </p>
<p id="v27"><sup><small>27</small></sup>  Vjerom napusti  Egipat, ne bojeći se bijesa kraljeva, postojan kao da Nevidljivoga  vidi. <sup id="cite5"><a href="#fn5">[5]</a></sup></p>
<p id="v28"><sup><small>28</small></sup>  Vjerom je obavio pashu i škropljenje krvlju  da Zatornik ne dotakne prvenaca Izraelovih. </p>
<p id="v29"><sup><small>29</small></sup>  Vjerom prođoše Crvenim morem kao po suhu, što i Egipćani  pokušaše, ali se potopiše. </p>
<p id="v30"><sup><small>30</small></sup>  Vjerom zidine jerihonske padoše  nakon sedmodnevnoga ophoda. </p>
<p id="v31"><sup><small>31</small></sup>  Vjerom Rahaba, bludnica, ne propade  zajedno s nepokornicima jer s mirom primi uhode. </p>
<p id="v32"><sup><small>32</small></sup>  I što još da kažem? Ta ponestat će mi vremena, počnem  li raspredati o Gideonu, Baraku, Samsonu, Jiftahu, Davidu, pa  Samuelu i prorocima, </p>
<p id="v33"><sup><small>33</small></sup>  koji su po vjeri osvojili kraljevstva, odjelotvorili pravednost, zadobili obećano, začepili ralje lavovima, </p>
<p id="v34"><sup><small>34</small></sup>  pogasili žestinu ognja, umakli oštrici mača, oporavili se  od slabosti, ojačali u boju, odbili navale tuđinaca. </p>
<p id="v35"><sup><small>35</small></sup>  Žene  su po uskrsnuću ponovno zadobile svoje pokojne. Drugi pak, stavljeni  na muke, ne prihvatiše oslobođenja da bi ih zapalo bolje uskrsnuće. </p>
<p id="v36"><sup><small>36</small></sup>  Drugi su opet iskusili izrugivanja i bičeve, pa i okove i  tamnicu. </p>
<p id="v37"><sup><small>37</small></sup>  Kamenovani su, piljeni, poubijani oštricom mača, potucali se u runima, u kozjim kožusima, u oskudici, potlačeni, zlostavljani - </p>
<p id="v38"><sup><small>38</small></sup>  svijet ih ne bijaše dostojan - vrludali po  pustinjama, gorama, pećinama i pukotinama zemaljskim. </p>
<p id="v39"><sup><small>39</small></sup>  I svi oni po vjeri, istina, primiše svjedočanstvo, ali  ne zadobiše obećano </p>
<p id="v40"><sup><small>40</small></sup>  jer Bog je za nas predvidio nešto bolje  da oni bez nas ne dođu do savršenstva. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Hebrews/10">
          <span class="mdi mdi-arrow-left-drop-circle"></span><span class="pl-2">Jevrejima - Poglavlje 10</span>
        </a>
        </td>
        <td>
        <a href="/hr/Bible/Hebrews/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Hebrews/12">
          <span class="pr-2">Jevrejima - Poglavlje 12</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 11:1 <i>Definicija vjere</i>: <a href="/hr/The_Urantia_Book/99#p5_8">KU 99:5.8</a>. </li>
  <li id="fn2"><a href="#cite2">↑</a> 11:5 <i>Henokhov prijevod</i>: <a href="/hr/The_Urantia_Book/45#p4_13">KU 45:4.13</a>.  <i>Prijevod u morontija status</i>: <a href="/hr/The_Urantia_Book/55#p2_1">KU 55:2.1</a>. </li>
  <li id="fn3"><a href="#cite3">↑</a> 11:10 <i>Graditelj i tvorac je Bog</i>: <a href="/hr/The_Urantia_Book/44#p3_1">KU 44:3.1</a>.  <i>Gradovi koje je Bog izgradio</i>: <a href="/hr/The_Urantia_Book/178#p3_4">KU 178:3.4</a>.  <i>Grad Božji</i>: <a href="/hr/The_Urantia_Book/133#p4_6">KU 133:4.6</a>.  <i>Grad: graditelj, tvorac, je Bog</i>: <a href="/hr/The_Urantia_Book/48#p1_7">KU 48:1.7</a>. </li>
  <li id="fn4"><a href="#cite4">↑</a> 11:16 <i>Obale boljeg svijeta</i>: <a href="/hr/The_Urantia_Book/112#p7_2">KU 112:7.2</a>.  <i>Građani neba</i>: <a href="/hr/The_Urantia_Book/140#p3_1">KU 140:3.1</a>.  <i>Bolja —nebeska— zemlja</i>: <a href="/hr/The_Urantia_Book/48#p1_7">KU 48:1.7</a>. </li>
  <li id="fn5"><a href="#cite5">↑</a> 11:27 <i>Živi kao da vidiš nevidljivog</i>: <a href="/hr/The_Urantia_Book/102#p2_8">KU 102:2.8</a>.  <i>Nevidljivi Bog koji se manifestirao</i>: <a href="/hr/The_Urantia_Book/32#p4_7">KU 32:4.7</a>.  <i>Vidjeti Onoga koji je nevidljiv</i>: <a href="/hr/The_Urantia_Book/127#p3_15">KU 127:3.15</a>. </li>
</ol>
</div>
