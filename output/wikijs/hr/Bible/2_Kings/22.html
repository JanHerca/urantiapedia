<!--
title: "2 Kraljevima - Poglavlje 22"
description: 
published: true
date: 2025-11-18T12:59:53Z
tags: bible, bible—2 kings
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Kings/21">
          <span class="mdi mdi-arrow-left-drop-circle"></span><span class="pl-2">2 Kraljevima - Poglavlje 21</span>
        </a>
        </td>
        <td>
        <a href="/hr/Bible/2_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Kings/23">
          <span class="pr-2">2 Kraljevima - Poglavlje 23</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Jošiji je bilo osam godina kad se zakraljio. Kraljevao je  trideset i jednu godinu u Jeruzalemu. Mati mu se zvala Jedida, kći Adajina, i bila je iz Boskata. </p>
<p id="v2"><sup><small>2</small></sup>  Činio je što je pravo  u Jahvinim očima. U svemu je hodio putem svoga oca Davida, ne  skrećući ni desno ni lijevo. </p>
<p id="v3"><sup><small>3</small></sup>  Osamnaeste godine svoga kraljevanja Jošija posla svoga  tajnika Šafana, sina Asalijahina, sina Mešulamova, u Dom Jahvin  i reče mu: </p>
<p id="v4"><sup><small>4</small></sup>  "Idi velikom svećeniku Hilkiji da ti pripremi novac  koji je odnesen u Dom Jahvin i koji su čuvari praga sakupili  od naroda. </p>
<p id="v5"><sup><small>5</small></sup>  Neka ga uruči poslovođama postavljenim u Domu Jahvinu, a oni neka isplate radnike koji popravljaju Dom Jahvin, </p>
<p id="v6"><sup><small>6</small></sup>  drvodjelje, graditelje i zidare, i da se kupuje drvo i kamenje klesano što  je potrebno za popravak Doma. </p>
<p id="v7"><sup><small>7</small></sup>  Ali neka se ne traži od njih  račun za uručeni novac jer oni rade pošteno." </p>
<p id="v8"><sup><small>8</small></sup>  Veliki svećenik Hilkija reče tajniku Šafanu: "Našao sam  Knjigu Zakona u Domu Jahvinu." I Hilkija dade knjigu Šafanu,  koji ju je pročitao. </p>
<p id="v9"><sup><small>9</small></sup>  Tajnik Šafan dođe kralju te ga izvijesti:  "Tvoje sluge", reče on, "pokupile su novac koji se našao u Domu  i predale su ga poslovođama postavljenim u Domu Jahvinu." </p>
<p id="v10"><sup><small>10</small></sup>  Tada  tajnik Šafan obavijesti kralja: "Svećenik Hilkija dade mi jednu  knjigu." I Šafan je poče čitati pred kraljem. </p>
<p id="v11"><sup><small>11</small></sup>  Čuvši riječi Knjige Zakona, kralj razdrije haljine svoje. </p>
<p id="v12"><sup><small>12</small></sup>  I naredi svećeniku Hilkiji, Šafanovu sinu Ahikamu, Mikinu  sinu Akboru, tajniku Šafanu i kraljevu sluzi Asaji: </p>
<p id="v13"><sup><small>13</small></sup>  "Idite  i upitajte Jahvu o meni, i o narodu, i o svoj Judeji zbog ove  knjige što je nađena, jer je velika Jahvina jarost što se izlila  na nas zato što naši očevi nisu slušali riječi ove knjige, nisu  vršili što nam je u njoj napisano." <sup id="cite1"><a href="#fn1">[1]</a></sup></p>
<p id="v14"><sup><small>14</small></sup>  Svećenik Hilkija, Ahikam, Akbor, Šafan i Asaja odoše  proročici Huldi, ženi Šaluma, sina Tikvina, sina Harkasova, čuvara  odjeće; ona je živjela u Jeruzalemu, u novom gradu. Kad joj to  kazaše, </p>
<p id="v15"><sup><small>15</small></sup>  ona im reče: "Ovako veli Jahve, Bog Izraelov: 'Kažite  čovjeku koji vas je poslao k meni: </p>
<p id="v16"><sup><small>16</small></sup>  Ovako veli Jahve: Evo, dovest ću nesreću na ovaj grad i na njegove stanovnike, izvršit  ću sve što kaže knjiga koju je pročitao judejski kralj. </p>
<p id="v17"><sup><small>17</small></sup>  Jer  su me ostavili i prinose žrtve tuđim bogovima da bi me ljutili  svim djelima ruku svojih, planut će jarost moja na to mjesto  i neće se ugasiti.' </p>
<p id="v18"><sup><small>18</small></sup>  A judejskom kralju, koji vas je poslao  po Jahvin savjet, recite ovo: 'Ovako veli Jahve, Bog Izraelov:  Riječi si čuo. </p>
<p id="v19"><sup><small>19</small></sup>  Ali kako ti je omekšalo srce i jer si se ponizio  pred Jahvom čuvši što sam objavio tome gradu i njegovim stanovnicima, koje će pogoditi pustošenje i prokletstvo, i jer si razdro haljine  svoje i plakao preda mnom, zato sam te uslišio' - riječ je Jahvina. </p>
<p id="v20"><sup><small>20</small></sup>  'Evo, sjedinit ću te s ocima tvojim i s mirom ćeš leći u  grob da ne vidiš svojim očima svu nesreću koju ću svaliti na  ovo mjesto.'" Oni odnesoše taj odgovor kralju. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Kings/21">
          <span class="mdi mdi-arrow-left-drop-circle"></span><span class="pl-2">2 Kraljevima - Poglavlje 21</span>
        </a>
        </td>
        <td>
        <a href="/hr/Bible/2_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Kings/23">
          <span class="pr-2">2 Kraljevima - Poglavlje 23</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 22:13 <i>Bog velikog gnjeva, žestoke ljutnje</i>: <a href="/hr/The_Urantia_Book/142#p2_1">KU 142:2.1</a>. </li>
</ol>
</div>
