<!--
title: "2 Kraljevima - Poglavlje 9"
description: 
published: true
date: 2025-11-18T12:59:53Z
tags: bible, bible—2 kings
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Kings/8">
          <span class="mdi mdi-arrow-left-drop-circle"></span><span class="pl-2">2 Kraljevima - Poglavlje 8</span>
        </a>
        </td>
        <td>
        <a href="/hr/Bible/2_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Kings/10">
          <span class="pr-2">2 Kraljevima - Poglavlje 10</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Prorok Elizej pozva jednoga od proročkih sinova i reče mu:  "Opaši se, uzmi sa sobom ovu posudu s uljem pa idi u Ramot Gilead. </p>
<p id="v2"><sup><small>2</small></sup>  Kad onamo stigneš, potraži Jehua, sina Jošafatova, sina Nimšijeva.  Kad ga nađeš, izvedi ga između njegovih drugova i uvedi ga u  pokrajnju sobu. </p>
<p id="v3"><sup><small>3</small></sup>  I uzmi posudu s uljem, izlij mu je na glavu  i reci: 'Ovako veli Jahve: Pomazao sam te za kralja izraelskoga.'  Zatim otvori vrata i bježi, ne oklijevaj." </p>
<p id="v4"><sup><small>4</small></sup>  Tada mladi prorok ode u Ramot Gilead. </p>
<p id="v5"><sup><small>5</small></sup>  Kad je stigao, zapovjednici vojske upravo su sjedili na okupu. On reče: "Imam  ti riječ reći, zapovjedniče!" Jehu upita: "Komu od nas?" On odgovori:  "Tebi, zapovjedniče!" </p>
<p id="v6"><sup><small>6</small></sup>  Jehu tada ustade i uđe u kuću. Mladi  mu čovjek izli ulje na glavu i reče mu: "Ovako veli Jahve, Bog  Izraelov: 'Pomazao sam te za kralja nad Jahvinim narodom, nad  Izraelom. </p>
<p id="v7"><sup><small>7</small></sup>  Ti ćeš pobiti obitelj Ahaba, gospodara tvoga, a  ja ću osvetiti krv svojih slugu proroka i krv sviju službenika  Jahvinih na Izebeli </p>
<p id="v8"><sup><small>8</small></sup>  i na svoj obitelji Ahabovoj. Iskorijenit  ću Ahabu sve što mokri uza zid, robove i slobodnjake u Izraelu. </p>
<p id="v9"><sup><small>9</small></sup>  Učinit ću s domom Ahabovim kao s domom Jeroboama, sina Nebatova, i kao s domom Baše, sina Ahijina. </p>
<p id="v10"><sup><small>10</small></sup>  A Izebelu će proždrijeti  psi na polju jizreelskom i nitko je neće pokopati.'" - Zatim  otvori vrata i pobježe. </p>
<p id="v11"><sup><small>11</small></sup>  Jehu iziđe k časnicima svoga gospodara. Oni ga upitaše:  "Je li sve u miru? Zašto je ta budala dolazila k tebi?" On im  odgovori: "Znate čovjeka i besjedu njegovu." </p>
<p id="v12"><sup><small>12</small></sup>  Oni rekoše:  "Ne znamo! Kazuj nam!" On im reče: "Govorio mi je tako i tako  i rekao mi: 'Ovako veli Jahve: Pomazao sam te za kralja nad Izraelom.'" </p>
<p id="v13"><sup><small>13</small></sup>  Odmah oni uzeše svoje ogrtače i prostriješe ih pred njim  po stepenicama, zatrubiše u rogove i povikaše: "Jehu je kralj!" </p>
<p id="v14"><sup><small>14</small></sup>  Tako Jehu, sin Jošafata, sina Nimšijeva, skova urotu  protiv Jorama - Joram je tada branio Ramot Gilead sa svim Izraelcima  protiv Hazaela, aramejskog kralja. </p>
<p id="v15"><sup><small>15</small></sup>  Ali se kralj Joram vratio  u Jizreel da liječi rane koje su mu zadali Aramejci u boju s  Hazaelom, aramejskim kraljem. - I reče Jehu: "Ako vam je po volji, neka nitko ne utekne iz grada da odnese vijest u Jizreel." </p>
<p id="v16"><sup><small>16</small></sup>  Jehu se tada pope na kola i ode prema Jizreelu, jer je  Joram ondje bolovao, i Ahazja, kralj judejski, došao ga posjetiti. </p>
<p id="v17"><sup><small>17</small></sup>  Stražar koji je stajao na kuli u Jizreelu, videći da  dolazi Jehuova četa, javi: "Vidim nekakvu četu." Joram naredi:  "Uzmi konjanika i pošalji ga pred njih da upita: je li sve s  mirom." </p>
<p id="v18"><sup><small>18</small></sup>  Ode konjanik preda nj i reče: "Ovako veli kralj:  je li sve s mirom?" - Jehu odgovori: "Što te briga je li s mirom!  Hajde za mnom." Stražar javi: "Glasnik je stigao do njih, ali  se ne vraća." </p>
<p id="v19"><sup><small>19</small></sup>  Kralj posla drugoga konjanika. Taj dođe k njima  i upita: "Ovako veli kralj: je li sve s mirom?" - Jehu mu odgovori:  "Što te briga je li s mirom! Hajde za mnom." </p>
<p id="v20"><sup><small>20</small></sup>  Stražar opet  javi: "Došao je do njih, ali se ne vraća. A vožnja je kao vožnja  Jehua, sina Nimšijeva: vozi kao mahnit!" </p>
<p id="v21"><sup><small>21</small></sup>  Joram reče: "Preži!"  I upregoše u njegova kola. Joram, kralj Izraela, i judejski kralj  Ahazja iziđoše, svaki u svojim kolima, u susret Jehuu. Susretoše  ga u polju Nabota Jizreelca. </p>
<p id="v22"><sup><small>22</small></sup>  Kad Joram ugleda Jehua, upita ga: "Je li sve u miru,  Jehu?" Ovaj odgovori: "Kakvu miru dok traju bludništva tvoje  majke Izebele i njena mnoga čaranja!" </p>
<p id="v23"><sup><small>23</small></sup>  Joram okrenu i udari  u bijeg govoreći Ahazji: "Izdaja, Ahazja!" </p>
<p id="v24"><sup><small>24</small></sup>  Jehu se lati luka, ustrijeli Jorama među pleća: strijela mu prođe posred srca te  se on sruši u kola. </p>
<p id="v25"><sup><small>25</small></sup>  Jehu reče svome dvorjaniku Bidkaru: "Digni  ga i baci na njivu Nabota Jizreelca. Sjeti se: kad smo ja i ti  jahali za njegovim ocem Ahabom, kako Jahve izreče protiv njega: </p>
<p id="v26"><sup><small>26</small></sup>  'Kunem se: kako sinoć vidjeh krv Nabotovu i krv njegovih  sinova,' riječ je Jahvina, 'tako ću ti vratiti isto na ovome  polju,' riječ je Jahvina. Digni ga, dakle, i baci ga na to polje, prema riječi Jahvinoj." </p>
<p id="v27"><sup><small>27</small></sup>  Kada je to vidio judejski kralj Ahazja, pobježe prema  Bet Haganu, ali ga je Jehu gonio i naredio: "Ubijte i njega!"  Ranili su ga u kolima na brdu Guru, koje se nalazi kod Jibleama.  Ali je umakao u Megido i ondje umrije. </p>
<p id="v28"><sup><small>28</small></sup>  Njegove su ga sluge  u kolima prenijele u Jeruzalem i sahranile ga u grobnici kraj  njegovih otaca, u Davidovu gradu. </p>
<p id="v29"><sup><small>29</small></sup>  Jedanaeste godine kraljevanja  Jorama, sina Ahabova, Ahazja postade kralj nad Judejom. </p>
<p id="v30"><sup><small>30</small></sup>  A Jehu bijaše ušao u Jizreel. Kad je to čula Izebela, namaza oči, uresi glavu i pogleda s prozora. </p>
<p id="v31"><sup><small>31</small></sup>  I kad je Jehu  ulazio na vrata, ona reče: "Kako je, Zimri, ubojico svoga gospodara?" </p>
<p id="v32"><sup><small>32</small></sup>  Jehu okrenu lice prema prozoru i reče: "Tko je sa mnom, tko?"  I dva-tri dvoranina pogledaše prema njemu. </p>
<p id="v33"><sup><small>33</small></sup>  On reče: "Bacite  je dolje." I oni je baciše. Njena je krv poprskala zidove i konje, koji je pogaziše. </p>
<p id="v34"><sup><small>34</small></sup>  Ušao je on, jeo i pio, a zatim naredio:  "Pogledajte onu prokletnicu i sahranite je, jer je bila kraljevska  kći." </p>
<p id="v35"><sup><small>35</small></sup>  I odoše da je sahrane, ali ne nađoše ništa od nje,  osim lubanje, nogu i ruku. </p>
<p id="v36"><sup><small>36</small></sup>  Vratiše se i javiše, a Jehu reče:  "To je riječ koju je Jahve objavio preko svoga sluge Ilije Tišbijca:  'U polju jizreelskom psi će proždrijeti Izebelino tijelo. <sup id="cite1"><a href="#fn1">[1]</a></sup></p>
<p id="v37"><sup><small>37</small></sup>  Izebelino  truplo bit će kao gnoj u polju, da se neće moći kazati: Ovo je  Izebela.'" </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Kings/8">
          <span class="mdi mdi-arrow-left-drop-circle"></span><span class="pl-2">2 Kraljevima - Poglavlje 8</span>
        </a>
        </td>
        <td>
        <a href="/hr/Bible/2_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Kings/10">
          <span class="pr-2">2 Kraljevima - Poglavlje 10</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 9:36 <i>„Bog je rekao“</i>: <a href="/hr/The_Urantia_Book/156#p5_4">KU 156:5.4</a>. </li>
</ol>
</div>
