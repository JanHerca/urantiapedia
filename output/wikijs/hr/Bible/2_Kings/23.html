<!--
title: "2 Kraljevima - Poglavlje 23"
description: 
published: true
date: 2025-11-18T12:59:53Z
tags: bible, bible—2 kings
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Kings/22">
          <span class="mdi mdi-arrow-left-drop-circle"></span><span class="pl-2">2 Kraljevima - Poglavlje 22</span>
        </a>
        </td>
        <td>
        <a href="/hr/Bible/2_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Kings/24">
          <span class="pr-2">2 Kraljevima - Poglavlje 24</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Tada kralj posla da se saberu kod njega sve judejske i jeruzalemske  starješine. </p>
<p id="v2"><sup><small>2</small></sup>  Kralj potom uzađe u Dom Jahvin s Judejcima, Jeruzalemcima, svećenicima i prorocima i sa svim narodom, od najmanjega do  najvećega. I pročita im sve riječi Knjige Saveza koja je nađena  u Domu Jahvinu. </p>
<p id="v3"><sup><small>3</small></sup>  Kralj, stojeći na svome mjestu, obnovi pred  Jahvom Savez da će slijediti Jahvu i držati se njegovih zapovijedi, pouka i uredaba svim srcem i svom dušom da bi ispunio sve stavke  toga Saveza zapisane u ovoj knjizi. Sav je narod stupio u Savez. </p>
<p id="v4"><sup><small>4</small></sup>  Kralj je zapovjedio velikom svećeniku Hilkiji, svećenicima  drugog reda i čuvarima hramskog praga da iz Svetišta Jahvina  iznesu sve bogoslužne predmete što bijahu načinjeni za Baala, za Ašeru i za svu nebesku vojsku. Odredio je da sve to spale  izvan Jeruzalema u poljima kidronskim, a pepeo je odnio u Betel. </p>
<p id="v5"><sup><small>5</small></sup>  Uklonio je lažne svećenike koje su judejski kraljevi postavili  da pale kad na uzvišicama, u gradovima judejskim i u okolici  Jeruzalema; i one koji su palili kad Baalu, suncu, mjesecu, zvijezdama  i svoj vojsci nebeskoj. </p>
<p id="v6"><sup><small>6</small></sup>  Izvan Jeruzalema iznio je iz Doma  Jahvina, u dolinu kidronsku, Ašeru i spalio ju je u dolini kidronskoj, satro u prah, a prah bacio na groblje sinova pučkih. </p>
<p id="v7"><sup><small>7</small></sup>  Razorio  je stanove posvećenih bludnica koji su bili u Domu Jahvinu i  u kojima su žene tkale haljine Ašeri. </p>
<p id="v8"><sup><small>8</small></sup>  Iz svih judejskih gradova doveo je svećenike i oskvrnuo  je uzvišice gdje su ti svećenici prinosili kad, od Gebe do Beer  Šebe. Zatim je srušio uzvišice pred vratima, one koje su bile  na ulazu vrata Jošue, upravitelja grada, nalijevo kad se prilazi  gradskim vratima. </p>
<p id="v9"><sup><small>9</small></sup>  Isto tako svećenici uzvišica nisu mogli  uzlaziti žrtveniku Jahvinu u Jeruzalemu, ali su jeli kruhove  bez kvasa među svojom braćom. </p>
<p id="v10"><sup><small>10</small></sup>  Oskvrnio je Tofet u dolini  Ben Hinom, kako nitko ne bi svoga sina ili kćerku provodio kroz  oganj u čast Moleku. </p>
<p id="v11"><sup><small>11</small></sup>  Razagnao je konje koje su judejski kraljevi  prinijeli suncu na ulazu u Dom Jahvin, kraj sobe dvoranina Netan  Meleka, koja se nalazila u blizini, i spalio je u ognju sunčana  kola. </p>
<p id="v12"><sup><small>12</small></sup>  Žrtvenike na krovu koje bijahu sagradili judejski kraljevi  i one koje je sagradio Manaše u oba predvorja Hrama Jahvina,  kralj je srušio, uklonio ih odatle i bacio njihov prah u dolinu  kidronsku. </p>
<p id="v13"><sup><small>13</small></sup>  Uzvišice koje su bile sučelice Jeruzalemu, na  južnom dijelu Maslinske gore, i koje je izraelski kralj Salomon  bio sagradio Aštarti, sramoti sidonskoj, Kemošu, sramoti moapskoj, i Milkomu, nakazi amonskoj - sve ih je kralj oskvrnio. <sup id="cite1"><a href="#fn1">[1]</a></sup></p>
<p id="v14"><sup><small>14</small></sup>  Razbio  je stupove, iskorijenio ašere i njihova je mjesta ispunio ljudskim  kostima. </p>
<p id="v15"><sup><small>15</small></sup>  Isto tako i žrtvenik u Betelu, uzvišicu koju je sagradio  Jeroboam, sin Nebatov, koji je naveo Izraela na grijeh, kralj  je srušio, oborio žrtvenik i tu uzvišicu, satro kamenje u prah, spalio ašere. </p>
<p id="v16"><sup><small>16</small></sup>  A kad se Jošija okrenuo i vidio grobove koji  bijahu ondje na gori, posla da se sakupe kosti iz onih grobova  i spali ih na žrtveniku. Tako ga je oskvrnuo, izvršavajući riječ  Jahvinu, koju je objavio čovjek Božji (dok je Jeroboam bio na  žrtveniku za vrijeme svečanosti). Okrenuvši se, Jošija baci oči  na grob čovjeka Božjeg koji je objavio sve to </p>
<p id="v17"><sup><small>17</small></sup>  i upita: "Kakav  je ono spomenik što ga vidim?" Ljudi iz grada odgovoriše mu:  "To je grob čovjeka Božjeg koji je došao iz Judeje i koji je  prorekao sve ovo što si ti učinio s betelskim žrtvenikom." </p>
<p id="v18"><sup><small>18</small></sup>  "Pustite  ga na miru", reče kralj, "i neka nitko ne dira njegove kosti."  Tako su ostale njegove kosti netaknute s kostima proroka koji  je došao iz Samarije. </p>
<p id="v19"><sup><small>19</small></sup>  Jošija je jednako razorio sve hramove uzvišica koje su  izraelski kraljevi sagradili po gradovima Samarije da bi srdili  Jahvu i učinio je s njima kao što je učinio u Betelu. </p>
<p id="v20"><sup><small>20</small></sup>  Sve  svećenike uzvišica poklao je na žrtvenicima; na njima je spalio  i ljudske kosti. Potom se vratio u Jeruzalem. </p>
<p id="v21"><sup><small>21</small></sup>  Kralj naredi svemu narodu: "Svetkujte Pashu u čast Jahve, Boga svoga, po običaju koji je zapisan u ovoj Knjizi Saveza." </p>
<p id="v22"><sup><small>22</small></sup>  Takva se Pasha nije svetkovala od vremena sudaca koji su  sudili Izraelu i za sve vrijeme kraljeva izraelskih i judejskih. </p>
<p id="v23"><sup><small>23</small></sup>  Samo je osamnaeste godine kraljevanja Jošijina svetkovana  takva Pasha u čast Jahve, u Jeruzalemu. </p>
<p id="v24"><sup><small>24</small></sup>  Osim toga, sve bajače i sve vračare, sve kućne bogove  i idole i sve sramote koje se mogu vidjeti u zemlji judejskoj  i Jeruzalemu - sve je to Jošija uklonio da izvrši riječi Zakona, zapisane u knjizi koju je našao Hilkija, svećenik Doma Jahvina. </p>
<p id="v25"><sup><small>25</small></sup>  Nije bilo prije njega takva kralja koji se obratio Jahvi  svim srcem svojim, svom dušom svojom i svom snagom svojom, u  svemu vjeran Zakonu Mojsijevu, a ni poslije njega nije mu bilo  ravna. <sup id="cite2"><a href="#fn2">[2]</a></sup></p>
<p id="v26"><sup><small>26</small></sup>  Ipak Jahve nije odustao od plamena svoga velikoga  gnjeva kojim je uskipio protiv Judejaca zbog svih izazova kojima  ga je Manaše ljutio. </p>
<p id="v27"><sup><small>27</small></sup>  Jahve je odlučio: "Maknut ću Judejce  ispred sebe kao što sam maknuo Izraela; odbacit ću ovaj grad  koji sam izabrao, Jeruzalem, i Dom o kojem rekoh: 'Tu će biti  Ime moje.'" </p>
<p id="v28"><sup><small>28</small></sup>  Ostala povijest Jošijina i sve što je učinio, zar sve  to nije zapisano u knjizi Ljetopisa judejskih kraljeva? </p>
<p id="v29"><sup><small>29</small></sup>  U  njegvo je vrijeme faraon Neko, egipatski kralj, krenuo protiv  asirskoga kralja na rijeci Eufratu. Kralj Jošija pošao je preda  nj, ali ga on ubi u Megidu, pri prvom susretu. <sup id="cite3"><a href="#fn3">[3]</a></sup></p>
<p id="v30"><sup><small>30</small></sup>  Sluge njegove  prenesoše mu tijelo kolima iz Megida, odvezoše ga u Jeruzalem  i sahraniše u njegovoj grobnici. Sav narod zemlje primi Joahaza, sina Jošijina; pomazaše ga i proglasiše kraljem namjesto njegova  oca. </p>
<p id="v31"><sup><small>31</small></sup>  Joahazu bijahu dvadeset i tri godine kad se zakraljio.  Kraljevao je tri mjeseca u Jeruzalemu. Njegova se majka zvala  Hamitah, kći Jeremije, i bila je iz Libne. </p>
<p id="v32"><sup><small>32</small></sup>  On je činio što  je zlo u očima Jahvinim, sve kao što su činili oci njegovi. </p>
<p id="v33"><sup><small>33</small></sup>  Faraon  Neko bacio ga je u okove u Ribli, na području Hamata, da ne vlada  u Jeruzalemu i udario je na zemlju danak od stotinu talenata  srebra i deset talenata zlata. </p>
<p id="v34"><sup><small>34</small></sup>  Faraon Neko postavio je za  kralja Elijakima, sina Jošijina, na mjesto njegova oca Jošije.  I ime mu je promijenio u Jojakim. A Joahaza je uzeo i odveo u  Egipat te on umrije ondje. </p>
<p id="v35"><sup><small>35</small></sup>  Jojakim je dao faraonu srebro  i zlato, ali je nametnuo zemlji porez da bi smogao svotu koju  je faraon zahtijevao. Svakome je nametnuo prema njegovu stanju, uzimao srebro i zlato koje je morao davati faraonu Neku. </p>
<p id="v36"><sup><small>36</small></sup>  Jojakimu je bilo dvadeset i pet godina kad je postao  kraljem i kraljevao je jedanaest godina u Jeruzalemu. Materi  mu je bilo ime Zebida, kći Pedajina, i bila je iz Rume. </p>
<p id="v37"><sup><small>37</small></sup>  On  je činio što je zlo u očima Jahvinim, sve kao što su činili i  oci njegovi. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Kings/22">
          <span class="mdi mdi-arrow-left-drop-circle"></span><span class="pl-2">2 Kraljevima - Poglavlje 22</span>
        </a>
        </td>
        <td>
        <a href="/hr/Bible/2_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Kings/24">
          <span class="pr-2">2 Kraljevima - Poglavlje 24</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 23:13 <i>„Bogovi“ Aštoreta i Kemoš</i>: <a href="/hr/The_Urantia_Book/95#p1_3">KU 95:1.3</a>.  <i>Aštoreta</i>: <a href="/hr/The_Urantia_Book/95#p1_7">KU 95:1.7</a>. </li>
  <li id="fn2"><a href="#cite2">↑</a> 23:25-30 <i>Jošijina ludost</i>: <a href="/hr/The_Urantia_Book/97#p9_24">KU 97:9.24</a>. </li>
  <li id="fn3"><a href="#cite3">↑</a> 23:29-30 <i>Jošija poražen</i>: <a href="/hr/The_Urantia_Book/126#p1_2">KU 126:1.2</a>. </li>
</ol>
</div>
