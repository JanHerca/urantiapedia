<!--
title: "2 Kraljevima - Poglavlje 2"
description: 
published: true
date: 2025-11-18T12:59:53Z
tags: bible, bible—2 kings
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Kings/1">
          <span class="mdi mdi-arrow-left-drop-circle"></span><span class="pl-2">2 Kraljevima - Poglavlje 1</span>
        </a>
        </td>
        <td>
        <a href="/hr/Bible/2_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Kings/3">
          <span class="pr-2">2 Kraljevima - Poglavlje 3</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Evo što se dogodilo kad je Jahve uznio Iliju na nebo u vihoru:  Ilija i Elizej pošli iz Gilgala. <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v2"><sup><small>2</small></sup>  I reče Ilija Elizeju: "Ostani  ovdje jer me Jahve šalje do Betela." Elizej odgovori: "Života  mi Jahvina i tvoga: ja te neću ostaviti!" I siđoše do Betela. </p>
<p id="v3"><sup><small>3</small></sup>  A proročki sinovi koji su boravili u Betelu iziđoše Elizeju  u susret i rekoše mu: "Znaš li da će danas Jahve uzeti tvoga  gospodara iznad tvoje glave?" On reče: "I ja to znam; tiho!" </p>
<p id="v4"><sup><small>4</small></sup>  Ilija mu reče: "Elizeju! Ostani ipak ovdje jer me Jahve šalje  do Jerihona." Ali on odgovori: "Života mi Jahvina i tvoga: ja  te neću ostaviti!" I uđoše u Jerihon. </p>
<p id="v5"><sup><small>5</small></sup>  Proročki sinovi koji  su živjeli u Jerihonu priđoše Elizeju i rekoše mu: "Znaš li da  će danas Jahve uzeti tvoga gospodara iznad tvoje glave?" On reče:  "I ja to znam; tiho!" </p>
<p id="v6"><sup><small>6</small></sup>  Ilija mu reče: "Ostani ipak ovdje jer  me Jahve šalje do Jordana." Ali on odgovori: "Života mi Jahvina  i tvoga: ja te neću ostaviti!" I tako pođoše obojica. </p>
<p id="v7"><sup><small>7</small></sup>  I pedeset proročkih sinova pođe i zaustavi se podalje, dok su se njih dvojica zadržala na obali Jordana. </p>
<p id="v8"><sup><small>8</small></sup>  Tada Ilija  uze svoj ogrtač, smota ga i udari njime po vodi, a voda se razdijeli  na dvije strane. I obojica prijeđoše po suhu. </p>
<p id="v9"><sup><small>9</small></sup>  A kad prijeđoše, Ilija će Elizeju: "Traži što da ti još učinim prije nego što  budem uznesen ispred tebe!" A Elizej odgovori: "Neka mi u dio  padne obilje tvoga duha!" </p>
<p id="v10"><sup><small>10</small></sup>  Ilija odgovori: "Mnogo tražiš:  ako me budeš vidio kad budem uznesen ispred tebe, bit će ti tako;  ako pak ne budeš vidio, neće ti biti." </p>
<p id="v11"><sup><small>11</small></sup>  I dok su tako išli  i razgovarali, gle: ognjena kola i ognjeni konji stadoše među  njih i Ilija u vihoru uziđe na nebo. <sup id="cite3"><a href="#fn3">[3]</a></sup></p>
<p id="v12"><sup><small>12</small></sup>  Elizej je gledao i vikao:  "Oče moj, oče moj! Kola Izraelova i konjanici njegovi!" I više  ga nije vidio. Uze tada svoje haljine i razdera ih nadvoje. </p>
<p id="v13"><sup><small>13</small></sup>  I  podiže Ilijin plašt, koji bijaše pao s njega, te se vrati i zaustavi  se na obali Jordana. </p>
<p id="v14"><sup><small>14</small></sup>  Uze onda Ilijin plašt i udari po vodi govoreći: "Gdje  je Jahve, Bog Ilijin?" I kad udari po vodi, ona se razdijeli  na dvije strane i Elizej prijeđe. </p>
<p id="v15"><sup><small>15</small></sup>  Proročki su sinovi to sa strane vidjeli pa rekoše: "Duh  je Ilijin počinuo na Elizeju!" I krenuše mu u susret, baciše  se pred njim na zemlju </p>
<p id="v16"><sup><small>16</small></sup>  i rekoše mu: "Evo ovdje s tvojim slugama  pedeset junaka. Dopusti im da idu tražiti tvoga gospodara; možda  ga je Duh Jahvin uzdigao i bacio na koju goru ili u kakvu dolinu."  On im odgovori: "Ne šaljite nikoga." </p>
<p id="v17"><sup><small>17</small></sup>  Ali kako su oni svejednako  navaljivali, reče im: "Pošaljite!" I poslaše pedesetoricu; tražili  su ga tri dana, ali ga nisu našli. </p>
<p id="v18"><sup><small>18</small></sup>  Vratiše se Elizeju, koji  je ostao u Jerihonu, i on im reče: "Nisam li vam rekao: 'Nemojte  ići!'" </p>
<p id="v19"><sup><small>19</small></sup>  Ljudi iz grada rekoše Elizeju: "Lijepo je u gradu, kako  to može vidjeti i naš gospodar, ali je voda loša i zemlja neplodna." </p>
<p id="v20"><sup><small>20</small></sup>  On reče: "Donesite mi novu zdjelu i metnite soli u nju!"  I oni mu je donesoše. </p>
<p id="v21"><sup><small>21</small></sup>  On tada ode na izvor, baci u nj soli  i reče: "Ovako govori Jahve: 'Ozdravljam ovu vodu. Neće od nje  više biti ni smrti ni neplodnosti.'" </p>
<p id="v22"><sup><small>22</small></sup>  I voda postade zdrava  i takva je do današnjeg dana, po riječi koju je izrekao Elizej. </p>
<p id="v23"><sup><small>23</small></sup>  Odatle je uzašao u Betel. Dok je išao putem, dječaci  bijahu izišli iz grada i rugahu mu se govoreći: "Hodi, ćelo!  Hodi, ćelo!" </p>
<p id="v24"><sup><small>24</small></sup>  On se obazre, pogleda ih i prokle ih u ime Jahvino.  I odmah iziđoše dva medvjeda iz šume i rastrgaše četrdeset i  dvoje djece. </p>
<p id="v25"><sup><small>25</small></sup>  Odatle ode on na goru Karmel, a odande se vrati  u Samariju. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Kings/1">
          <span class="mdi mdi-arrow-left-drop-circle"></span><span class="pl-2">2 Kraljevima - Poglavlje 1</span>
        </a>
        </td>
        <td>
        <a href="/hr/Bible/2_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Kings/3">
          <span class="pr-2">2 Kraljevima - Poglavlje 3</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 2:1,11 <i>Ilijin prijevod</i>: <a href="/hr/The_Urantia_Book/45#p4_15">KU 45:4.15</a>.  <i>Prijevod u morontija status</i>: <a href="/hr/The_Urantia_Book/55#p2_1">KU 55:2.1</a>. </li>
  <li id="fn2"><a href="#cite2">↑</a> 2:1-15 <i>Ilija odlazi</i>: <a href="/hr/The_Urantia_Book/97#p2_2">KU 97:2.2</a>. </li>
  <li id="fn3"><a href="#cite3">↑</a> 2:11 <i>U vatrenim kolima</i>: <a href="/hr/The_Urantia_Book/110#p7_2">KU 110:7.2</a>. </li>
</ol>
</div>
