<!--
title: "2 Kraljevima - Poglavlje 5"
description: 
published: true
date: 2025-11-18T12:59:53Z
tags: bible, bible—2 kings
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Kings/4">
          <span class="mdi mdi-arrow-left-drop-circle"></span><span class="pl-2">2 Kraljevima - Poglavlje 4</span>
        </a>
        </td>
        <td>
        <a href="/hr/Bible/2_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Kings/6">
          <span class="pr-2">2 Kraljevima - Poglavlje 6</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Naaman, vojskovođa aramskoga kralja, bijaše ugledan čovjek  i poštovan pred svojim gospodarom, jer je po njemu Jahve dao  pobjedu Aramejcima. Ali taj vrsni ratnik bješe gubav. </p>
<p id="v2"><sup><small>2</small></sup>  Jednom  su Aramejci otišli u pljačku i na području izraelskom zarobili  mladu djevojku, koja je zatim služila ženi Naamanovoj. </p>
<p id="v3"><sup><small>3</small></sup>  Ona  reče svojoj gospodarici: "Ah, kad bi se samo moj gospodar obratio  proroku koji je u Samariji! On bi ga zacijelo oslobodio gube!" </p>
<p id="v4"><sup><small>4</small></sup>  Naaman ode i obavijesti svoga gospodara: "Tako je i tako  rekla djevojka koja je došla iz zemlje izraelske." </p>
<p id="v5"><sup><small>5</small></sup>  Aramejski  kralj odgovori: "Idi onamo! Ja ću poslati pismo kralju izraelskom."  Naaman ode; ponio je deset talenata srebra; šest tisuća zlatnih  šekela i deset svečanih haljina. </p>
<p id="v6"><sup><small>6</small></sup>  I predade kralju izraelskom  pismo što kazivaše: "Uz pismo koje ti stiže, šaljem ti, evo,  svoga slugu Naamana da ga izliječiš od gube." </p>
<p id="v7"><sup><small>7</small></sup>  Kad je izraelski kralj pročitao pismo, razdera haljine  na sebi i reče: "Zar sam ja Bog da mogu usmrćivati i oživljavati  te ga ovaj šalje k meni da ga izliječim od njegove gube? Gledajte  samo kako traži povoda da me napadne!" </p>
<p id="v8"><sup><small>8</small></sup>  A kad je Elizej saznao da je kralj izraelski razderao  na sebi odjeću, poruči kralju: "Zašto si razderao haljine svoje?  Neka onaj samo dođe k meni i neka se uvjeri da ima prorok u Izraelu." </p>
<p id="v9"><sup><small>9</small></sup>  I tako Naaman stiže sa svojim konjima i kolima i stade  pred vratima Elizejeve kuće. </p>
<p id="v10"><sup><small>10</small></sup>  A Elizej poruči dolazniku: "Idi  i okupaj se sedam puta u Jordanu i tijelo će ti opet biti čisto." </p>
<p id="v11"><sup><small>11</small></sup>  Naaman se naljuti i pođe govoreći: "Gle, ja mišljah, izići  će preda me, zazvat će ime Jahve, Boga svoga, stavit će ruku  na bolesno mjesto i odnijeti mi gubu. </p>
<p id="v12"><sup><small>12</small></sup>  Nisu li rijeke u Damasku, Abana i Parpar, bolje od svih voda izraelskih? Ne bih li se  mogao u njima okupati da postanem čist?" Okrenu se i ode odande ljutit. </p>
<p id="v13"><sup><small>13</small></sup>  Ali mu pristupiše sluge  njegove i rekoše: "Oče moj, da ti je prorok odredio i teže, zar  ne bi učinio? A nekmoli kad ti je rekao: 'Okupaj se, i bit ćeš  čist.'" </p>
<p id="v14"><sup><small>14</small></sup>  I tako siđe, opra se sedam puta u Jordanu, prema  riječi čovjeka Božjega; i tijelo mu posta opet kao u malog djeteta  - očistio se! </p>
<p id="v15"><sup><small>15</small></sup>  Vrati se on Elizeju sa svom svojom pratnjom, uđe, stade  preda nj i reče mu: "Evo, sad znam da nema Boga na svoj zemlji, osim u Izraelu. Zato te molim, primi dar od svoga sluge." </p>
<p id="v16"><sup><small>16</small></sup>  Ali  on odgovori: "Tako mi živog Jahve, komu služim, ne primam." Naaman  navaljivaše da primi, ali on ne htjede. </p>
<p id="v17"><sup><small>17</small></sup>  Tada Naaman reče:  "Dobro, kad nećeš. Ali barem dopusti da meni, tvome sluzi, dadu  ove zemlje koliko mogu ponijeti dvije mazge. Jer sluga tvoj neće  više prinositi pomirnica ni klanica drugim bogovima nego samo  Jahvi. </p>
<p id="v18"><sup><small>18</small></sup>  A Jahve neka oprosti ovo sluzi tvome: kad moj gospodar  pođe u hram Rimonov da se ondje pokloni, pa se nasloni na moju  ruku, onda bih se i ja poklonio u hramu Rimonovu. Neka Jahve  oprosti taj čin sluzi tvome." </p>
<p id="v19"><sup><small>19</small></sup>  A on mu reče: "Idi s mirom."  I udalji se Naaman i prijeđe dio puta. </p>
<p id="v20"><sup><small>20</small></sup>  Gehazi, momak Elizeja, Božjega čovjeka, pomisli: "Moj  je gospodar poštedio Naamana, toga Aramejca, i nije primio ništa  od onoga što mu je ponudio. Tako mi živog Jahve, potrčat ću ja  za njim i uzet ću štogod od njega." </p>
<p id="v21"><sup><small>21</small></sup>  I Gehazi pohitje za Naamanom. Kada ga je Naaman vidio  da za njim trči, skoči mu sa svojih kola u susret i upita ga:  "Je li sve dobro?" </p>
<p id="v22"><sup><small>22</small></sup>  On odgovori: "Dobro je. Moj gospodar šalje  me da ti kažem: upravo su stigla dva mladića iz Efrajimove gore, dvojica od proročkih sinova. Daj za njih, molim te, talenat  srebra i dvoje haljine." </p>
<p id="v23"><sup><small>23</small></sup>  Naaman reče: "Uzmi, molim te, dva  telenta!" I navaljivaše da uzme. I zaveza dva talenta srebra  u dvije kese, i dvoje haljine, i predade ih dvojici svojih momaka  da ih nose pred njim. </p>
<p id="v24"><sup><small>24</small></sup>  Kad je Gehazi stigao do Ofela, uze  ih iz njihovih ruku i pohrani ih u kući. Zatim otpusti ljude  i oni odoše. </p>
<p id="v25"><sup><small>25</small></sup>  Kad je došao, stao je pred svoga gospodara. Elizej ga  upita "Odakle, Gehazi?" On odgovori: "Tvoj sluga nije nikamo  odlazio." </p>
<p id="v26"><sup><small>26</small></sup>  Ali Elizej reče: "Nije li Duh moj bio s tobom kad  je netko sišao sa svojih kola te izišao preda te? Sad si primio  srebro, pa možeš kupiti maslinike, vinograde, sitno i krupno  blago, sluge i sluškinje. </p>
<p id="v27"><sup><small>27</small></sup>  Ali će se guba Naamanova prilijepiti  za te i za tvoje potomstvo zauvijek." I Gehazi se udalji od njega, bijel od gube kao od snijega. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Kings/4">
          <span class="mdi mdi-arrow-left-drop-circle"></span><span class="pl-2">2 Kraljevima - Poglavlje 4</span>
        </a>
        </td>
        <td>
        <a href="/hr/Bible/2_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Kings/6">
          <span class="pr-2">2 Kraljevima - Poglavlje 6</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
