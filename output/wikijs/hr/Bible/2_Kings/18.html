<!--
title: "2 Kraljevima - Poglavlje 18"
description: 
published: true
date: 2025-11-18T12:59:53Z
tags: bible, bible—2 kings
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Kings/17">
          <span class="mdi mdi-arrow-left-drop-circle"></span><span class="pl-2">2 Kraljevima - Poglavlje 17</span>
        </a>
        </td>
        <td>
        <a href="/hr/Bible/2_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Kings/19">
          <span class="pr-2">2 Kraljevima - Poglavlje 19</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Treće godine kraljevanja Hošee, sina Elina, u Izraelu, postao  je judejskim kraljem Ezekija, sin Ahazov. </p>
<p id="v2"><sup><small>2</small></sup>  Bilo mu je dvadeset  i pet godina kad se zakraljio. Kraljevao je dvadeset i devet  godina u Jeruzalemu. Materi mu je bilo ime Abija, Zaharijina  kći. </p>
<p id="v3"><sup><small>3</small></sup>  Činio je što je pravo u očima Jahvinim, sasvim kao njegov  otac David. </p>
<p id="v4"><sup><small>4</small></sup>  On je uklonio uzvišice, srušio je stupove, sasjekao  je ašere i razbio zmiju od mjedi koju bijaše načinio Mojsije.  Izraelci su joj sve do tada prinosili žrtve. Zvali su je Nehuštan. <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v5"><sup><small>5</small></sup>  Pouzdavao se u Jahvu, Boga Izraelova. Ni prije njega ni  poslije njega ne bijaše mu ravna među kraljevima judejskim. </p>
<p id="v6"><sup><small>6</small></sup>  Prionuo  je uz Jahvu i nikada se nije okrenuo od njega. Držao je sve zapovijedi  što ih je Jahve dao preko Mojsija. </p>
<p id="v7"><sup><small>7</small></sup>  I Jahve bijaše s njim,  pomagaše ga u svim njegovim pothvatima. Pobunio se protiv asirskog  kralja i nije mu više bio podložan. </p>
<p id="v8"><sup><small>8</small></sup>  On je potukao Filistejce  do Gaze, opustošio njihovo područje od stražarskih kula sve do  utvrđenih gradova. </p>
<p id="v9"><sup><small>9</small></sup>  Četvrte godine vladavine Ezekijine, a to je bila sedma  godina kraljevanja izraelskog kralja Hošee, sina Elina, napade  asirski kralj Salmanasar Samariju i opsjede je. </p>
<p id="v10"><sup><small>10</small></sup>  Osvojio ju  je nakon tri godine. Šeste godine Ezekijine vladavine, a devete  godine izraelskog kralja Hošee, pala je Samarija. </p>
<p id="v11"><sup><small>11</small></sup>  Asirski  je kralj odveo Izraelce u sužanjstvo u Asiriju i naselio ih u  Halahu, na Haboru, rijeci gozanskoj, i u medijskim gradovima. </p>
<p id="v12"><sup><small>12</small></sup>  Bijaše to stoga što nisu poslušali glas Jahve, Boga svoga, i što su prekršili njegov Savez i sve što im je naredio Mojsije, sluga Jahvin. Nisu ništa slušali niti vršili. </p>
<p id="v13"><sup><small>13</small></sup>  Četrnaeste godine Ezekijina kraljevanja asirski kralj  Sanherib napade utvrđene judejske gradove i osvoji ih. </p>
<p id="v14"><sup><small>14</small></sup>  Tada  judejski kralj Ezekija poruči asirskom kralju u Lakiš: "Pogriješio  sam! Obustavi svoje napade na me. Snosit ću sve što mi nametneš."  Asirski kralj zatraži od Ezekije, judejskog kralja, tri stotine  talenata srebra i trideset talenata zlata. </p>
<p id="v15"><sup><small>15</small></sup>  I dade Ezekija  sve srebro što se našlo u Domu Jahvinu i u riznicama kraljevskog  dvora. </p>
<p id="v16"><sup><small>16</small></sup>  U to je vrijeme Ezekija obio vrata i vratnice na Svetištu  Jahvinu što ih bijaše pozlatio on sam, judejski kralj Ezekija, i posla to asirskom kralju. </p>
<p id="v17"><sup><small>17</small></sup>  Asirski je kralj poslao iz Lakiša u Jeruzalem kralju  Ezekiji vrhovnog zapovjednika vojske, velikog dvoranina i peharnika  s jakom vojskom. Krenuše oni, a kad su stigli u Jeruzalem, stadoše  kod vodovoda Gornjeg ribnjaka, na putu u Valjarevo polje. </p>
<p id="v18"><sup><small>18</small></sup>  Oni  pozvaše kralja. Pred njim je izašao upravitelj dvora Elijakim, sin Hilkijin, pisar Šebna i savjetnik Joah, sin Asafov. </p>
<p id="v19"><sup><small>19</small></sup>  Veliki peharnik reče im: "Kažite Ezekiji: 'Ovako veli  veliki kralj, kralj asirski: kakvo je to pouzdanje u koje se  uzdaš? </p>
<p id="v20"><sup><small>20</small></sup>  Misliš li da su prazne riječi već savjet i snaga za  rat? U koga se uzdaš da si se pobunio protiv mene? </p>
<p id="v21"><sup><small>21</small></sup>  Eto, oslanjaš  se na Egipat, na slomljenu trsku koja probada i prodire dlan  onomu tko se na nju nasloni. Takav je faraon, kralj egipatski, svima koji se uzdaju u njega.' </p>
<p id="v22"><sup><small>22</small></sup>  Možda ćete mi odgovoriti:  'Uzdamo se u Jahvu, Boga svojega.' Ali nije li njemu Ezekija  uklonio uzvišice i žrtvenike i zapovjedio Judejcima i Jeruzalemu:  'Samo se pred ovim žrtvenikom u Jeruzalemu klanjajte.' </p>
<p id="v23"><sup><small>23</small></sup>  Hajde, okladi se s mojim gospodarom, asirskim kraljem: dat ću ti dvije  tisuće konja ako mogneš naći jahače za njih! </p>
<p id="v24"><sup><small>24</small></sup>  Kako ćeš onda  odoljeti jednome jedinom od najmanjih slugu moga gospodara? Ali  se ti uzdaš u Egipat da će ti dati kola i konjanika. </p>
<p id="v25"><sup><small>25</small></sup>  Naposljetku, zar sam ja mimo volju Jahvinu krenuo protiv ovoga mjesta da  ga razorim? Sam mi je Jahve rekao: 'Idi na tu zemlju i razori  je!'" </p>
<p id="v26"><sup><small>26</small></sup>  Elijakim, Šebna i Joah rekoše velikom peharniku: "Molimo  te, govori svojim slugama aramejski, jer mi razumijemo; ne govori  s nama judejski da čuje narod koji je na zidinama!" </p>
<p id="v27"><sup><small>27</small></sup>  Ali im  veliki peharnik odgovori: "Zar me moj gospodar poslao da ovo  kažem tvome gospodaru i tebi, a ne upravo onim ljudima koji sjede  na zidinama, osuđeni da s vama jedu svoju nečist i piju svoju  mokraću?" </p>
<p id="v28"><sup><small>28</small></sup>  Tada se veliki peharnik uspravi i u sav glas povika na  judejskom ove riječi: "Čujte riječ velikoga kralja, kralja asirskog! </p>
<p id="v29"><sup><small>29</small></sup>  Ovako veli kralj: 'Neka vas Ezekija ne zavarava, jer vas  ne može izbaviti iz moje ruke. </p>
<p id="v30"><sup><small>30</small></sup>  Neka vas Ezekija ne hrabri  pouzdanjem u Jahvu govoreći: Jahve će nas sigurno izbaviti, ovaj  grad neće pasti u ruke kralju asirskom.' </p>
<p id="v31"><sup><small>31</small></sup>  Ne slušajte Ezekije, jer ovako veli asirski kralj: 'Sklopite mir sa mnom, predajte  mi se, pa neka svaki od vas jede plodove iz svoga vinograda i  sa svoje smokve i neka pije vode iz svojega studenca </p>
<p id="v32"><sup><small>32</small></sup>  dok  ne dođem i ne odvedem vas u zemlju kao što je vaša, u zemlju  pšenice i mošta, u zemlju kruha i vinograda, u zemlju ulja i  meda da biste živjeli i da ne pomrete. Ne dajte da vas Ezekija  zaludi govoreći vam: Jahve će vas izbaviti.' </p>
<p id="v33"><sup><small>33</small></sup>  Jesu li bogovi  drugih naroda izbavili svoje zemlje iz ruku asirskoga kralja? </p>
<p id="v34"><sup><small>34</small></sup>  Gdje su bogovi hamatski i arpadski, gdje su bogovi sefarvajimski, henski i ivski, gdje su bogovi samarijski da izbave Samariju  iz ruke moje? </p>
<p id="v35"><sup><small>35</small></sup>  Koji su među svim bogovima tih zemalja izbavili  svoju zemlju iz moje ruke da bi Jahve izbavio Jeruzalem iz ruke  moje?" </p>
<p id="v36"><sup><small>36</small></sup>  Šutjeli su i ni riječi mu nisu odgovorili, jer kralj  bijaše zapovjedio: "Ne odgovarajte mu!" </p>
<p id="v37"><sup><small>37</small></sup>  Upravitelj dvora  Elijakim, sin Hilkijin, pisar Šebna i savjetnik Joah, sin Asafov, dođoše k Ezekiji, razdrijevši haljine, i saopćiše mu riječi  velikoga peharnika </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Kings/17">
          <span class="mdi mdi-arrow-left-drop-circle"></span><span class="pl-2">2 Kraljevima - Poglavlje 17</span>
        </a>
        </td>
        <td>
        <a href="/hr/Bible/2_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/2_Kings/19">
          <span class="pr-2">2 Kraljevima - Poglavlje 19</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 18:4 <i>Obožavanje zmije</i>: <a href="/hr/The_Urantia_Book/85#p3_3">KU 85:3.3</a>.  <i>Novi fetiši</i>: <a href="/hr/The_Urantia_Book/88#p2_5">KU 88:2.5</a>.  <i>Štovanje zmije</i>: <a href="/hr/The_Urantia_Book/88#p1_5">KU 88:1.5</a>. </li>
  <li id="fn2"><a href="#cite2">↑</a> 18:4,34 <i>Visoka mjesta</i>: <a href="/hr/The_Urantia_Book/85#p1_5">KU 85:1.5</a>. </li>
</ol>
</div>
