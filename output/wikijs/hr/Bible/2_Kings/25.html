<!--
title: "2 Kraljevima - Poglavlje 25"
description: 
published: true
date: 2025-11-18T12:59:53Z
tags: bible, bible—2 kings
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Kings/24">
          <span class="mdi mdi-arrow-left-drop-circle"></span><span class="pl-2">2 Kraljevima - Poglavlje 24</span>
        </a>
        </td>
        <td>
        <a href="/hr/Bible/2_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Devete godine njegova kraljevanja, desetoga dana desetoga  mjeseca, krenu sam babilonski kralj Nabukodonozor sa svom svojom  vojskom na Jeruzalem. Utabori se pred gradom i opasa ga opkopom. <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  Grad osta opkoljen do jedanaeste godine Sidkijina kraljevanja. <sup id="cite2"><a href="#fn2">[2]</a></sup></p>
<p id="v3"><sup><small>3</small></sup>  Devetoga dana četvrtoga mjeseca, kad je u gradu zavladala  takva glad da priprosti puk nije imao ni kruha, </p>
<p id="v4"><sup><small>4</small></sup>  neprijatelj  provali u grad. Tada kralj i svi ratnici pobjegoše noću kroz  vrata između dva zida nad Kraljevim vrtom - Kaldejci bijahu opkolili  grad - i krenuše putem prema Arabi. </p>
<p id="v5"><sup><small>5</small></sup>  Kaldejske čete nagnuše  u potjeru za kraljem i sustigoše ga na Jerihonskim poljanama, a sva se njegova vojska razbježala. </p>
<p id="v6"><sup><small>6</small></sup>  Kaldejci uhvatiše kralja  i odvedoše ga u Riblu pred kralja babilonskog, koji mu izreče  presudu. </p>
<p id="v7"><sup><small>7</small></sup>  Sidkijine sinove pokla pred njegovim očima, Sidkiji  iskopa oči, okova ga verigama i odvede u Babilon. </p>
<p id="v8"><sup><small>8</small></sup>  Sedmoga dana petoga mjeseca - devetnaeste godine kraljevanja  Nabukodonozora, kralja babilonskog - uđe u Jeruzalem Nebuzaradan, zapovjednik kraljeve tjelesne straže i časnik babilonskog kralja. </p>
<p id="v9"><sup><small>9</small></sup>  On zapali Dom Jahvin, kraljevski dvor i sve kuće u Jeruzalemu. </p>
<p id="v10"><sup><small>10</small></sup>  Kaldejske čete, pod zapovjednikom kraljevske tjelesne straže, razoriše zidine koje su okruživale Jeruzalem. </p>
<p id="v11"><sup><small>11</small></sup>  Nebuzaradan, zapovjednik kraljeve tjelesne straže, odvede  u sužanjstvo ostatak naroda koji bijaše ostao u gradu, a tako  i prebjege babilonskom kralju i ostalu svjetinu. </p>
<p id="v12"><sup><small>12</small></sup>  Neke od  malih ljudi ostavi zapovjednik u zemlji kao vinogradare i ratare. </p>
<p id="v13"><sup><small>13</small></sup>  Kaldejci razbiše tučane stupove u Domu Jahvinu, podnožja  i mjedeno more koji su bili u Domu Jahvinu i tuč odniješe u Babilon. </p>
<p id="v14"><sup><small>14</small></sup>  Uzeše i lonce, lopate, noževe, posudice i uopće sav tučani  pribor koji se upotrebljavao za bogoslužja. </p>
<p id="v15"><sup><small>15</small></sup>  Zapovjednik uze  i kadionice i škropionice, uopće sve što bijaše od zlata i srebra, </p>
<p id="v16"><sup><small>16</small></sup>  dva stupa, jedno more i podnožja, što je Salomon dao izraditi  za Dom Jahvin. Nije moguće procijeniti koliko je tuča bilo u  svim tim predmetima. </p>
<p id="v17"><sup><small>17</small></sup>  Prvi stup bijaše visok osamnaest lakata, imao je glavicu od tuča, visoku pet lakata; obvijaše je oplet  i mogranji, sve od tuča. Takav je bio i drugi stup. </p>
<p id="v18"><sup><small>18</small></sup>  Zapovjednik straže odveo je svećeničkog poglavara Seraju, drugog svećenika, Sefaniju, i tri čuvara praga. </p>
<p id="v19"><sup><small>19</small></sup>  Iz grada  je odveo jednog dvoranina, vojničkog zapovjednika, pet ljudi  iz kraljeve pratnje koji se zatekoše u gradu, pisara zapovjednika  vojske koji je novačio puk i šezdeset pučana koji se također  zatekoše u gradu. </p>
<p id="v20"><sup><small>20</small></sup>  Zapovjednik kraljevske tjelesne straže  Nebuzaradan odvede ih pred kralja babilonskoga u Riblu. </p>
<p id="v21"><sup><small>21</small></sup>  I  kralj babilonski zapovjedi da ih pogube u Ribli, u zemlji hamatskoj.  Tako su judejski narod odveli s njegove rodne grude. </p>
<p id="v22"><sup><small>22</small></sup>  Narodu što je ostao u zemlji judejskoj i što ga je ostavio  babilonski kralj Nabukodonozor - postavio je ovaj za upravitelja  Gedaliju, sina Ahikamova, unuka Šafanova. </p>
<p id="v23"><sup><small>23</small></sup>  Svi vojni zapovjednici  i njihovi ljudi saznaše da je babilonski kralj postavio zemlji  za namjesnika Gedaliju i dođoše pred njega u Mispu: Netanijin  sin Jišmael; Kareahov sin Johanan; sin Tanhumeta iz Netofe, Seraja;  Maakatijev sin Jaazanija - oni i svi njihovi ljudi. </p>
<p id="v24"><sup><small>24</small></sup>  Gedalija  se zakle njima i njihovim ljudima i reče: "Ne bojte se služiti  Kaldejcima; ostanite u zemlji, budite podložni babilonskom kralju  i bit će vam dobro." </p>
<p id="v25"><sup><small>25</small></sup>  Ali sedmoga mjeseca Jišmael, sin Netanijin, unuk Elišamin, koji bijaše kraljevskog roda, i još deset ljudi s njim ubiše  Gedaliju te on umrije kao i svi Judejci i Kaldejci koji bijahu  s njim u Mispi. </p>
<p id="v26"><sup><small>26</small></sup>  Tada sav narod, od maloga do velikog, i svi zapovjednici  četa ustadoše i odoše u Egipat jer se bojahu Kaldejaca. </p>
<p id="v27"><sup><small>27</small></sup>  Trideset i sedme godine otkako je zasužnjen judejski  kralj Jojakin, dvadeset i sedmog dana dvanaestoga mjeseca, babilonski  kralj Evil Merodak u prvoj godini svoje vladavine pomilova judejskog  kralja Jojakina i pusti ga iz tamnice. </p>
<p id="v28"><sup><small>28</small></sup>  Ljubezno je s njime  razgovarao i stolicu mu postavio više nego ostalim kraljevima  koji bijahu s njim u Babilonu. </p>
<p id="v29"><sup><small>29</small></sup>  Jojakin je odložio svoje tamničke  haljine i jeo s kraljem za istim stolom svega svoga vijeka. </p>
<p id="v30"><sup><small>30</small></sup>  Do  kraja njegova života babilonski mu je kralj trajno, iz dana u  dan, davao uzdržavanje. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/2_Kings/24">
          <span class="mdi mdi-arrow-left-drop-circle"></span><span class="pl-2">2 Kraljevima - Poglavlje 24</span>
        </a>
        </td>
        <td>
        <a href="/hr/Bible/2_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 25:1 <i>Nabukodonozorov povratak</i>: <a href="/hr/The_Urantia_Book/97#p9_25">KU 97:9.25</a>. </li>
  <li id="fn2"><a href="#cite2">↑</a> 25:2-17 <i>Potpuno uništenje</i>: <a href="/hr/The_Urantia_Book/97#p9_26">KU 97:9.26</a>. </li>
</ol>
</div>
