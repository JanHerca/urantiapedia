<!--
title: "1 Ljetopisa - Poglavlje 29"
description: 
published: true
date: 2025-11-18T12:59:53Z
tags: bible, bible—1 chronicles
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Chronicles/28">
          <span class="mdi mdi-arrow-left-drop-circle"></span><span class="pl-2">1 Ljetopisa - Poglavlje 28</span>
        </a>
        </td>
        <td>
        <a href="/hr/Bible/1_Chronicles/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Kralj David reče svemu zboru: "Bog je izabrao moga sina Salomona, mlado i nježno momče, a ovo je velik posao, jer neće biti za  čovjeka dvor nego za Boga Jahvu. </p>
<p id="v2"><sup><small>2</small></sup>  Pripremio sam, koliko sam  mogao, za Dom svoga Boga zlata za zlatne stvari i srebra za srebrne, tuča za tučane, željeza za željezne, drva za drvene; oniksova  kamenja i dragulja za ukivanje, dragulja za ukras i šarenih dragulja, svakojakoga dragog kamenja i izobila mramora. <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  Iz ljubavi  prema Bogu dajem još i svoga zlata i srebra za Dom svoga Boga, osim svega što sam pripravio za sveti Dom. </p>
<p id="v4"><sup><small>4</small></sup>  Tri tisuće zlatnih  talenata ofirskoga zlata i sedam tisuća talenata čistoga srebra  da se oblože zidovi prostorija. </p>
<p id="v5"><sup><small>5</small></sup>  Zlato za zlatne stvari, a  srebro za srebrne i za svako djelo umjetničkih ruku. Bi li danas  još tko htio dragovoljno što priložiti svojom rukom Jahvi?" </p>
<p id="v6"><sup><small>6</small></sup>  Tada su dragovoljno priložili knezovi obitelji i knezovi  izraelskih plemena, tisućnici, stotnici i nadstojnici nad kraljevskim  poslovima. </p>
<p id="v7"><sup><small>7</small></sup>  Dali su za službu u Božjem Domu zlata pet tisuća  talenata i deset tisuća zlatnih darika, srebra deset tisuća talenata, tuča osamnaest tisuća talenata, željeza sto tisuća talenata. </p>
<p id="v8"><sup><small>8</small></sup>  U koga se god našlo dragulja, svi su darivali u riznicu Jahvina  Doma na ruke Jehiela Geršonovca. </p>
<p id="v9"><sup><small>9</small></sup>  Narod se veselio što su dragovoljno  prilagali, jer su prilagali iskrena srca Jahvi; i kralj David  radovao se od srca. </p>
<p id="v10"><sup><small>10</small></sup>  Potom David blagoslovi Jahvu pred svim zborom. I reče  David: "Blagoslovljen da si, Jahve, Bože našeg oca Izraela, od  vijeka do vijeka! </p>
<p id="v11"><sup><small>11</small></sup>  Tvoja je, Jahve, veličina, sila, slava, sjaj i veličanstvo, jer je tvoje sve što je na nebu i na zemlji;  tvoje je, Jahve, kraljevstvo i ti si uzvišen povrh svega, Poglavar  svega! <sup id="cite2"><a href="#fn2">[2]</a></sup> <sup id="cite3"><a href="#fn3">[3]</a></sup> <sup id="cite4"><a href="#fn4">[4]</a></sup> <sup id="cite5"><a href="#fn5">[5]</a></sup></p>
<p id="v12"><sup><small>12</small></sup>  Od tebe je bogatstvo i slava, ti vladaš nad svim,  u tvojoj je ruci sila i moć, u tvojoj je vlasti da učiniš velikim  i jakim sve. <sup id="cite6"><a href="#fn6">[6]</a></sup></p>
<p id="v13"><sup><small>13</small></sup>  I slavimo te, Bože naš, i hvalimo tvoje dično  ime. </p>
<p id="v14"><sup><small>14</small></sup>  Tko sam ja i što je moj narod da bismo imali snage ovoliko  prinijeti tebi dragovoljno? Od tebe je sve, i iz tvojih ruku  primivši, dali smo tebi! </p>
<p id="v15"><sup><small>15</small></sup>  Pridošlice smo pred tobom, naseljenici  kao svi naši očevi; naši dani na zemlji prolaze kao sjena i nema  nade. </p>
<p id="v16"><sup><small>16</small></sup>  Jahve, Bože naš, sve ovo mnogo blago koje smo pripravili  za gradnju Doma tebi, tvome svetom imenu, iz tvoje je ruke i  sve je tvoje! </p>
<p id="v17"><sup><small>17</small></sup>  Ali znam, o Bože moj, da ti iskušavaš srca  i da ljubiš iskrenost; ja sam iskrena srca dragovoljno prinio  sve ovo i s radošću sam gledao tvoj narod koji je ovdje kako  ti dragovoljno prinosi. </p>
<p id="v18"><sup><small>18</small></sup>  Jahve, Bože naših otaca Abrahama, Izaka i Jakova, sačuvaj dovijeka u srcu svoga naroda tu misao  i namjeru i upravi njegovo srce k sebi! </p>
<p id="v19"><sup><small>19</small></sup>  A mome sinu Salomonu  daj pošteno srce da bi se držao tvojih zapovijedi, tvojih odredaba  i tvojih uredaba, da bi vršio sve i da bi sagradio dvor za koji  sam sve spremio!" </p>
<p id="v20"><sup><small>20</small></sup>  Tada David reče svemu zboru: "Blagoslovite sada Jahvu, svoga Boga!" I sav je zbor blagoslovio Jahvu, Boga svojih otaca, i, pavši ničice, poklonio se Jahvi i kralju. </p>
<p id="v21"><sup><small>21</small></sup>  Žrtvovali su  Jahvi klanice i prinijeli Jahvi paljenice sutradan: tisuću junaca, tisuću ovnova, tisuću jaganjaca s njihovim ljevanicama, mnogo  drugih žrtava za sav Izrael. </p>
<p id="v22"><sup><small>22</small></sup>  Jeli su i pili pred Jahvom onoga  dana vrlo se radujući. Zakraljili su po drugi put Davidova sina  Salomona i pomazali ga po Jahvinoj volji za kneza, a Sadoka za  svećenika. </p>
<p id="v23"><sup><small>23</small></sup>  Tako je Salomon sjeo na Jahvino prijestolje da  kraljuje namjesto svoga oca Davida. Bio je sretan i slušao ga  je sav Izrael. </p>
<p id="v24"><sup><small>24</small></sup>  Svi su knezovi i junaci i svi sinovi kralja  Davida pružili ruku kralju Salomonu i svečano mu obećali pokornost. </p>
<p id="v25"><sup><small>25</small></sup>  Jahve je vrlo uzvisio Salomona pred očima sveg Izraela i  dao njegovu kraljevstvu veličanstvo kakvo nijedan kralj prije  njega nije imao u Izraelu. </p>
<p id="v26"><sup><small>26</small></sup>  Tako je Jišajev sin David kraljevao nad svim Izraelom. </p>
<p id="v27"><sup><small>27</small></sup>  Nad Izraelom je kraljevao četrdeset godina; u Hebronu je  kraljevao sedam godina, u Jeruzalemu je kraljevao trideset i  tri godine. </p>
<p id="v28"><sup><small>28</small></sup>  Umro je u lijepoj starosti, nauživši se života, bogatstva i slave. Na njegovo se mjesto zakraljio sin mu Salomon. </p>
<p id="v29"><sup><small>29</small></sup>  Djela kralja Davida, od prvog do posljednjeg, zapisana su  u povijesti vidioca Samuela, u povijesti proroka Natana i u povijesti  vidioca Gada, <sup id="cite7"><a href="#fn7">[7]</a></sup></p>
<p id="v30"><sup><small>30</small></sup>  sa svim njegovim kraljevanjem, njegovim junaštvom  i događajima što prijeđoše preko njega i Izraela i svih drugih  kraljevstava zemaljskih. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Chronicles/28">
          <span class="mdi mdi-arrow-left-drop-circle"></span><span class="pl-2">1 Ljetopisa - Poglavlje 28</span>
        </a>
        </td>
        <td>
        <a href="/hr/Bible/1_Chronicles/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 29:2 <i>Ukrašivači</i>: <a href="/hr/The_Urantia_Book/44#p6_1">KU 44:6.1</a>. </li>
  <li id="fn2"><a href="#cite2">↑</a> 29:11 <i>Sjajan u veličanstvu, slavi</i>: <a href="/hr/The_Urantia_Book/2#p1_2">KU 2:1.2</a>. </li>
  <li id="fn3"><a href="#cite3">↑</a> 29:11-12 <i>Božja moć</i>: <a href="/hr/The_Urantia_Book/1#p1_4">KU 1:1.4</a>.  <i>Svemogući</i>: <a href="/hr/The_Urantia_Book/142#p3_7">KU 142:3.7</a>.  <i>Moć</i>: <a href="/hr/The_Urantia_Book/131#p10_6">KU 131:10.6</a>.  <i>Bog je svemoguć</i>: <a href="/hr/The_Urantia_Book/131#p10_3">KU 131:10.3</a>.  <i>Dio 2: Bog je svemoguć</i>: <a href="/hr/The_Urantia_Book/2#p6_3">KU 2:6.3</a>. </li>
  <li id="fn4"><a href="#cite4">↑</a> 29:11a <i>Dio 1: Tvoja je veličina</i>: <a href="/hr/The_Urantia_Book/97#p1_10">KU 97:1.10</a>. </li>
  <li id="fn5"><a href="#cite5">↑</a> 29:11b <i>Tvoje je kraljevstvo, Gospodine</i>: <a href="/hr/The_Urantia_Book/97#p1_9">KU 97:1.9</a>. </li>
  <li id="fn6"><a href="#cite6">↑</a> 29:12 <i>Dio 2: U tvojim rukama, moć</i>: <a href="/hr/The_Urantia_Book/97#p1_10">KU 97:1.10</a>. </li>
  <li id="fn7"><a href="#cite7">↑</a> 29:29 <i>Vidovnjaci</i>: <a href="/hr/The_Urantia_Book/90#p1_1">KU 90:1.1</a>. </li>
</ol>
</div>
