<!--
title: "1 Ljetopisa - Poglavlje 21"
description: 
published: true
date: 2025-11-18T12:59:53Z
tags: bible, bible—1 chronicles
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Chronicles/20">
          <span class="mdi mdi-arrow-left-drop-circle"></span><span class="pl-2">1 Ljetopisa - Poglavlje 20</span>
        </a>
        </td>
        <td>
        <a href="/hr/Bible/1_Chronicles/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Chronicles/22">
          <span class="pr-2">1 Ljetopisa - Poglavlje 22</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Tada Satan ustade na Izraela i potače Davida da izbroji Izraelce. <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup> <sup id="cite3"><a href="#fn3">[3]</a></sup></p>
<p id="v2"><sup><small>2</small></sup>  Kralj reče Joabu i narodnim knezovima: "Idite, izbrojte Izraelce  od Beer Šebe pa do Dana, onda se vratite i kažite mi koliko ih  je na broju." </p>
<p id="v3"><sup><small>3</small></sup>  Joab reče: "Neka Jahve dade svome narodu još  sto puta ovoliko koliko ga je sada! Nisu li, moj gospodaru kralju, svi oni sluge mome gospodaru? Zašto traži to moj gospodar? Zašto  da bude na krivicu Izraelu?" </p>
<p id="v4"><sup><small>4</small></sup>  Ali kraljeva riječ bijaše jača od Joabove. Tako je Joab  otišao i počeo obilaziti sav Izrael, a onda se, najposlije, vrati  u Jeruzalem. </p>
<p id="v5"><sup><small>5</small></sup>  Joab dade Davidu popis naroda; Izraelaca bijaše  milijun i sto tisuća ljudi vičnih maču, a Judejaca četiri stotine  i sedamdeset tisuća vičnih maču. </p>
<p id="v6"><sup><small>6</small></sup>  Ali nije pobrojio među njima  ni Levijeva ni Benjaminova plemena, jer je Joabu bila odvratna  kraljeva zapovijed. </p>
<p id="v7"><sup><small>7</small></sup>  Bilo je to mrsko i u Božjim očima, pa Bog udari Izraela. </p>
<p id="v8"><sup><small>8</small></sup>  David reče Bogu: "Veoma sam sagriješio što sam to učinio.  Ali oprosti krivicu svome sluzi jer sam vrlo ludo radio!" </p>
<p id="v9"><sup><small>9</small></sup>  Jahve  reče Davidovu vidiocu Gadu: </p>
<p id="v10"><sup><small>10</small></sup>  "Idi i kaži Davidu: 'Ovako veli  Jahve: Troje stavljam preda te; izaberi sebi jedno od toga da  ti učinim!'" </p>
<p id="v11"><sup><small>11</small></sup>  Došavši k Davidu, Gad mu reče: "Ovako veli Jahve: 'Biraj  sebi </p>
<p id="v12"><sup><small>12</small></sup>  ili glad za tri godine, ili da tri mjeseca bježiš pred  neprijateljima i mač tvojih neprijatelja da te stiže, ili da  tri dana Jahvin mač i kuga bude na zemlji i Jahvin anđeo da ubija  po svim izraelskim krajevima.' Sada promisli i gledaj što da  odgovorim onome koji me poslao!" </p>
<p id="v13"><sup><small>13</small></sup>  David reče Gadu: "Na velikoj sam muci! Ah, neka padnem  u Jahvine ruke, jer je veliko njegovo milosrđe, a u ljudske ruke  da ne zapadnem!" </p>
<p id="v14"><sup><small>14</small></sup>  Tako je Jahve poslao kugu na Izraela te pomrije sedamdeset  tisuća Izraelaca. </p>
<p id="v15"><sup><small>15</small></sup>  Bog je poslao anđela na Jeruzalem da ga  istrebljuje; a kad je počeo istrebljivati, pogledao je Jahve  i sažalilo mu se zbog zla, pa je rekao anđelu zatorniku: "Dosta  je sada, spusti ruku!" Jahvin je anđeo stajao kraj gumna Jebusejca Ornana. <sup id="cite4"><a href="#fn4">[4]</a></sup></p>
<p id="v16"><sup><small>16</small></sup>  David, podigavši oči, vidje Jahvina anđela kako stoji između zemlje  i neba držeći u ruci isukan mač koji je podigao na Jeruzalem, i on pade ničice sa starješinama obučenim u kostrijet. </p>
<p id="v17"><sup><small>17</small></sup>  David  reče Bogu: "Nisam li ja zapovjedio da se izbroji narod? Ja sam, dakle, onaj koji sam sagriješio i grdno zlo načinio, a što učiniše  te ovce? Jahve, Bože moj, neka tvoja ruka dođe na me i na moju  obitelj, a ne na taj narod da ga pomori!" </p>
<p id="v18"><sup><small>18</small></sup>  Tada Jahvin anđeo reče Gadu da kaže Davidu neka uziđe  i neka podigne žrtvenik Jahvi na gumnu Jebusejca Ornana. </p>
<p id="v19"><sup><small>19</small></sup>  David  je otišao po riječi koju mu je Gad rekao u Jahvino ime. </p>
<p id="v20"><sup><small>20</small></sup>  A  Ornan, okrenuvši se, opazi anđela, a njegova se četiri sina sakriše.  Ornan je vrhao pšenicu. </p>
<p id="v21"><sup><small>21</small></sup>  Uto dođe David do Ornana, a on, pogledavši  i opazivši Davida, dođe s gumna i pokloni se Davidu licem do  zemlje. </p>
<p id="v22"><sup><small>22</small></sup>  Tada David reče Ornanu: "Daj mi to gumno da sagradim  na njemu žrtvenik Jahvi; za potpunu cijenu daj mi ga da bi prestao  pomor u narodu!" </p>
<p id="v23"><sup><small>23</small></sup>  Ornan odgovori Davidu: "Neka ga uzme i neka  čini moj gospodar kralj što je dobro u njegovim očima; evo, dajem  ti goveda za paljenice, i mlatilice za drva, i pšenicu za prinosnicu;  sve ti to poklanjam." </p>
<p id="v24"><sup><small>24</small></sup>  Kralj David reče Ornanu: "Ne, nego hoću da kupim u tebe  i da platim, jer neću da prinosim Jahvi što je tvoje, da prinosim  paljenice koje su mi poklonjene." </p>
<p id="v25"><sup><small>25</small></sup>  I David dade Ornanu za ono mjesto šest stotina zlatnih  šekela na mjeru. </p>
<p id="v26"><sup><small>26</small></sup>  Tada sagradi ondje žrtvenik Jahvi i prinese  paljenice i pričesnice; a kad je prizvao Jahvu, on ga usliša  spustivši oganj s neba na žrtvenik za paljenice. </p>
<p id="v27"><sup><small>27</small></sup>  Jahve zapovjedi  anđelu da vrati mač u korice. </p>
<p id="v28"><sup><small>28</small></sup>  U ono vrijeme, vidjevši da  ga je Jahve uslišio na gumnu Jebusejca Ornana, David poče prinositi  žrtve ondje. </p>
<p id="v29"><sup><small>29</small></sup>  Jahvino prebivalište, koje je napravio Mojsije  u pustinji, i žrtvenik za paljenice bio je u to vrijeme na uzvisini  u Gibeonu. </p>
<p id="v30"><sup><small>30</small></sup>  David nije mogao ići k njemu da traži Boga jer  ga je bio spopao strah od mača Jahvina anđela. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Chronicles/20">
          <span class="mdi mdi-arrow-left-drop-circle"></span><span class="pl-2">1 Ljetopisa - Poglavlje 20</span>
        </a>
        </td>
        <td>
        <a href="/hr/Bible/1_Chronicles/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Chronicles/22">
          <span class="pr-2">1 Ljetopisa - Poglavlje 22</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 21:1 <i>Sotona govori Davidu da broji</i>: <a href="/hr/The_Urantia_Book/142#p3_9">KU 142:3.9</a>. </li>
  <li id="fn2"><a href="#cite2">↑</a> 21:1,5 <i>Prebrojite ljude</i>: <a href="/hr/The_Urantia_Book/122#p7_1">KU 122:7.1</a>. </li>
  <li id="fn3"><a href="#cite3">↑</a> 21:1-4 <i>Brojanje ljudi</i>: <a href="/hr/The_Urantia_Book/88#p1_6">KU 88:1.6</a>. </li>
  <li id="fn4"><a href="#cite4">↑</a> 21:15 <i>Kaže se da se Bog kaje</i>: <a href="/hr/The_Urantia_Book/4#p3_4">KU 4:3.4</a>.  <i>Kaže se da se Bog kaje</i>: <a href="/hr/The_Urantia_Book/2#p2_2">KU 2:2.2</a>. </li>
</ol>
</div>
