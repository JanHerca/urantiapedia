<!--
title: "Daniel - Poglavlje 7"
description: 
published: true
date: 2025-11-18T12:59:53Z
tags: bible, bible—daniel
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Daniel/6">
          <span class="mdi mdi-arrow-left-drop-circle"></span><span class="pl-2">Daniel - Poglavlje 6</span>
        </a>
        </td>
        <td>
        <a href="/hr/Bible/Daniel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Daniel/8">
          <span class="pr-2">Daniel - Poglavlje 8</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Prve godine Baltazara, kralja babilonskoga, usni Daniel san:  utvare mu se na postelji vrzle glavom. Sažeto zapisa što je usnio. </p>
<p id="v2"><sup><small>2</small></sup>  Kazivaše ovako: Noću u viđenju pogledah, kad eno: četiri vjetra nebeska uzbibaše  veliko more. </p>
<p id="v3"><sup><small>3</small></sup>  Četiri goleme nemani iziđoše iz mora, svaka drukčija.  Prva bijaše kao lav, a krila joj orlovska. </p>
<p id="v4"><sup><small>4</small></sup>  Dok je promatrah, krila joj se iščupaše, diže se ona sa zemlje i uspravi na noge  kao čovjek, i bijaše joj dano srce čovječje. </p>
<p id="v5"><sup><small>5</small></sup>  Kad eno druga  neman: gle, sasvim drukčija: kao medvjed, s jedne strane uspravljena, tri joj rebra u raljama, među zubima. I bijaše joj rečeno: "Ustani, nažderi se mesa!" </p>
<p id="v6"><sup><small>6</small></sup>  Gledah dalje, i evo: treća neman kao leopard, na leđima joj četiri ptičja krila: imaše četiri glave, i dana  joj je moć. </p>
<p id="v7"><sup><small>7</small></sup>  Zatim, u noćnim viđenjima, pogledah, kad eno:  četvrta neman, strahovita, užasna, izvanredno snažna: imaše velike  gvozdene zube; ona žderaše, mrvljaše, a što preostade, gazila  je nogama. Razlikovala se od prijašnjih nemani i imaše deset  rogova. </p>
<p id="v8"><sup><small>8</small></sup>  Promatrah joj rogove, i gle: među njima poraste jedan  mali rog; i pred tim se rogom iščupaše tri prijašnja roga. I  gle, na tome rogu oči kao oči čovječje i usta koja govorahu velike  hule. </p>
<p id="v9"><sup><small>9</small></sup>  Gledao sam: Prijestolja bjehu postavljena i Pradavni sjede. Odijelo mu bijelo poput snijega; vlasi na glavi kao čista vuna. Njegovo prijestolje kao plamenovi ognjeni i točkovi kao žarki oganj. <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v10"><sup><small>10</small></sup>  Rijeka ognjena tekla, izvirala ispred njega. Tisuću tisuća služahu njemu, mirijade stajahu pred njim. Sud sjede, knjige se otvoriše. </p>
<p id="v11"><sup><small>11</small></sup>  Ja gledah tada, zbog buke velikih hula što ih govoraše  rog, i dok gledah, neman bi ubijena, njezino tijelo raskomadano  i predano ognju. </p>
<p id="v12"><sup><small>12</small></sup>  Ostalim nemanima vlast bi oduzeta, ali im  duljina života bi na jedno vrijeme i rok. </p>
<p id="v13"><sup><small>13</small></sup>  Gledah u noćnim viđenjima i gle, na oblacima nebeskim dolazi kao Sin čovječji. On se približi Pradavnome i dovedu ga k njemu. <sup id="cite3"><a href="#fn3">[3]</a></sup> <sup id="cite4"><a href="#fn4">[4]</a></sup></p>
<p id="v14"><sup><small>14</small></sup>  Njemu bi predana vlast, čast i kraljevstvo, da mu služe svi narodi, plemena i jezici. Vlast njegova vlast je vječna i nikada neće proći, kraljevstvo njegovo neće propasti. <sup id="cite5"><a href="#fn5">[5]</a></sup></p>
<p id="v15"><sup><small>15</small></sup>  Meni, Danielu, smete se zbog toga sav duh, viđenja mi  se vrzoše glavom, svega me prestraviše. </p>
<p id="v16"><sup><small>16</small></sup>  Pristupih jednome  od onih koji stajahu ondje i zamolih ga da mi rekne istinu o  svemu tome. On mi odgovori i kaza mi značenje: </p>
<p id="v17"><sup><small>17</small></sup>  "One četiri goleme nemani jesu četiri kralja koji će  se dići na zemlji. </p>
<p id="v18"><sup><small>18</small></sup>  Ali će od njih kraljevstvo preuzeti Sveci  Svevišnjega i oni će ga posjedovati za vijeke vjekova." <sup id="cite6"><a href="#fn6">[6]</a></sup></p>
<p id="v19"><sup><small>19</small></sup>  Zaželjeh tada saznati istinu o četvrtoj nemani, onoj  koja se razlikovaše od svih drugih, bila izvanredno strašna,  imala gvozdene zube i mjedene pandže i koja je žderala i mrvila  i nogama gazila što preostajaše; </p>
<p id="v20"><sup><small>20</small></sup>  i o deset rogova što bijahu  na njezinoj glavi, i o drugom rogu koji poraste dok tri prva  otpadoše - o rogu koji imaše oči i usta što govorahu velike hule  i koji bijaše veći nego drugi rogovi. </p>
<p id="v21"><sup><small>21</small></sup>  I gledao sam kako ovaj  rog ratuje protiv Svetaca te ih nadvladava, </p>
<p id="v22"><sup><small>22</small></sup>  dok ne dođe Pradavni, koji dosudi pravdu Svecima Svevišnjega, i dok ne dođe vrijeme  kad Sveci zaposjedoše kraljevstvo. </p>
<p id="v23"><sup><small>23</small></sup>  On reče: "Četvrta neman bit će četvrto kraljevstvo na zemlji, različito od svih kraljevstava. Progutat će svu zemlju, zgazit' je i smrviti. </p>
<p id="v24"><sup><small>24</small></sup>  A deset rogova: Od ovoga kraljevstva nastat će deset kraljeva, a iza njih će se podići jedan drugi različit od onih prvih - i oborit će tri kralja. </p>
<p id="v25"><sup><small>25</small></sup>  On će huliti na Svevišnjega, zatirati Svece Svevišnjega; pomišljat će da promijeni blagdane i Zakon, i Sveci će biti predani u njegove ruke na jedno vrijeme i dva vremena i polovinu vremena. </p>
<p id="v26"><sup><small>26</small></sup>  Tada će sjesti Sud, vlast mu oduzeti, razoriti, sasvim uništiti. </p>
<p id="v27"><sup><small>27</small></sup>  A kraljevstvo, vlast i veličanstvo pod svim nebesima dat će se puku Svetaca Svevišnjega. Kraljevstvo njegovo kraljevstvo je vječno, i sve vlasti služit će mu i pokoravati se njemu." <sup id="cite7"><a href="#fn7">[7]</a></sup></p>
<p id="v28"><sup><small>28</small></sup>  Ovdje se završava izvještaj. Ja, Daniel, bijah vrlo potresen  u svojim mislima i lice mi problijedje, ali sve ovo sačuvah u  srcu svojemu. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Daniel/6">
          <span class="mdi mdi-arrow-left-drop-circle"></span><span class="pl-2">Daniel - Poglavlje 6</span>
        </a>
        </td>
        <td>
        <a href="/hr/Bible/Daniel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Daniel/8">
          <span class="pr-2">Daniel - Poglavlje 8</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 7:9,13,22 <i>Pradavni od dana</i>: <a href="/hr/The_Urantia_Book/96#p1_9">KU 96:1.9</a>.  <i>Drevni Dani</i>: <a href="/hr/The_Urantia_Book/18#p3_1">KU 18:3.1</a>.  <i>Drevni Dani</i>: <a href="/hr/The_Urantia_Book/15#p10_3">KU 15:10.3</a>. </li>
  <li id="fn2"><a href="#cite2">↑</a> 7:9-10 <i>Sud Drevnoga</i>: <a href="/hr/The_Urantia_Book/28#p6_6">KU 28:6.6</a>. </li>
  <li id="fn3"><a href="#cite3">↑</a> 7:13 <i>Daniel citirao</i>: <a href="/hr/The_Urantia_Book/137#p2_2">KU 137:2.2</a>. </li>
  <li id="fn4"><a href="#cite4">↑</a> 7:13-14 <i># 2 Sin Čovječji</i>: <a href="/hr/The_Urantia_Book/136#p1_1">KU 136:1.1</a>.  <i>Sin Čovječji</i>: <a href="/hr/The_Urantia_Book/135#p5_7">KU 135:5.7</a>.  <i>Ne sin Čovječji od Daniela</i>: <a href="/hr/The_Urantia_Book/126#p3_6">KU 126:3.6</a>.  <i>Vizija dolaska Sina Čovječjeg</i>: <a href="/hr/The_Urantia_Book/135#p3_3">KU 135:3.3</a>.  <i>Sin Čovječji</i>: <a href="/hr/The_Urantia_Book/128#p1_2">KU 128:1.2</a>.  <i>Vidio Mesiju kao Sina Čovječjega</i>: <a href="/hr/The_Urantia_Book/136#p1_6">KU 136:1.6</a>.  <i>Sin Čovječji</i>: <a href="/hr/The_Urantia_Book/126#p3_6">KU 126:3.6</a>. </li>
  <li id="fn5"><a href="#cite5">↑</a> 7:14 <i>Vječna vlast</i>: <a href="/hr/The_Urantia_Book/135#p3_2">KU 135:3.2</a>. </li>
  <li id="fn6"><a href="#cite6">↑</a> 7:18,22,25,27 <i>Svevišnji Bog</i>: <a href="/hr/The_Urantia_Book/93#p2_3">KU 93:2.3</a>.  <i>Najviše Visine</i>: <a href="/hr/The_Urantia_Book/43#p3_1">KU 43:3.1</a>.  <i>Svevišnji</i>: <a href="/hr/The_Urantia_Book/93#p3_2">KU 93:3.2</a>. </li>
  <li id="fn7"><a href="#cite7">↑</a> 7:27 <i>Pogled na kraj vremena</i>: <a href="/hr/The_Urantia_Book/170#p5_15">KU 170:5.15</a>.  <i>Daj kraljevstvo Svevišnjem</i>: <a href="/hr/The_Urantia_Book/135#p3_2">KU 135:3.2</a>. </li>
</ol>
</div>
