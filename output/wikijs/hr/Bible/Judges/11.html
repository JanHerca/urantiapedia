<!--
title: "Suci - Poglavlje 11"
description: 
published: true
date: 2025-11-18T12:59:53Z
tags: bible, bible—judges
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Judges/10">
          <span class="mdi mdi-arrow-left-drop-circle"></span><span class="pl-2">Suci - Poglavlje 10</span>
        </a>
        </td>
        <td>
        <a href="/hr/Bible/Judges/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Judges/12">
          <span class="pr-2">Suci - Poglavlje 12</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Gileađanin Jiftah bijaše hrabar ratnik. Rodila ga bludnica, a otac mu bijaše Gilead. </p>
<p id="v2"><sup><small>2</small></sup>  Ali je Gileadu i njegova žena rodila  sinove, pa kada su sinovi te žene odrasli, otjeraše Jiftaha govoreći  mu: "Nećeš dobiti baštine od našeg oca jer si sin strane žene." </p>
<p id="v3"><sup><small>3</small></sup>  Jiftah zato pobježe od svoje braće i naseli se u zemlji Tobu.  Ondje se oko njega okupila hrpa beskućnika koji su s njim pljačkali. </p>
<p id="v4"><sup><small>4</small></sup>  Poslije nekog vremena Amonci zavojštiše na Izraela. </p>
<p id="v5"><sup><small>5</small></sup>  Kada  su Amonci napali Izraela, krenuše gileadske starješine da trže  Jiftaha u zemlji Tobu. </p>
<p id="v6"><sup><small>6</small></sup>  "Hodi", rekoše mu, "budi nam vojvoda da ratujemo protiv  Amonaca." </p>
<p id="v7"><sup><small>7</small></sup>  Ali Jiftah odgovori gileadskim starješinama: "Niste  li me vi mrzili i otjerali iz kuće moga oca? Zašto sada dolazite  k meni kada ste u nevolji?" </p>
<p id="v8"><sup><small>8</small></sup>  Gileadske starješine rekoše Jiftahu:  "Zato smo sada došli tebi: pođi s nama, povedi rat protiv Amonaca  i bit ćeš poglavar nama i svima u Gileadu." </p>
<p id="v9"><sup><small>9</small></sup>  Jiftah upita gileadske  starješine: "Ako me odvedete natrag da ratujem protiv Amonaca  te ako ih Jahve meni preda, hoću li biti vaš poglavar?" </p>
<p id="v10"><sup><small>10</small></sup>  "Jahve  neka bude svjedokom među nama", odgovore Jiftahu gradske starješine.  "Jao nama ako ne učinimo kako si rekao!" </p>
<p id="v11"><sup><small>11</small></sup>  I Jiftah ode sa starješinama Gileada. Narod ga postavi  sebi za poglavara i vojvodu; a Jiftah je ponovio sve svoje uvjete  pred Jahvom u Mispi. </p>
<p id="v12"><sup><small>12</small></sup>  Jiftah posla onda poslanike kralju Amonaca s porukom:  "Što ima između tebe i mene da si došao ratovati protiv moje  zemlje?" </p>
<p id="v13"><sup><small>13</small></sup>  Kralj Amonaca odgovori Jiftahovim poslanicima: "U  vrijeme kada je izlazio iz Egipta, Izrael ja zaposjeo moju zemlju  od Arnona do Jaboka i Jordana. Zato mi je sada dragovoljno vrati!" </p>
<p id="v14"><sup><small>14</small></sup>  Jiftah nanovo pošalje glasnike kralju Amonaca </p>
<p id="v15"><sup><small>15</small></sup>  i poruči  mu:  "Ovako govori Jiftah: Nije Izrael zaposjeo ni moapsku ni  amonsku zemlju, </p>
<p id="v16"><sup><small>16</small></sup>  nego je, izišavši iz Egipta, Izrael prešao  pustinjom do Crvenog mora i došao u Kadeš. </p>
<p id="v17"><sup><small>17</small></sup>  Tada je poslao  Izrael poslanike edomskom kralju s molbom: 'Htio bih proći kroz  tvoju zemlju!' Ali ga edomski kralj ne posluša. Poslao ih je  i moapskom kralju, ali ni on ne htjede, te Izrael ostade u Kadešu. </p>
<p id="v18"><sup><small>18</small></sup>  Onda je preko pustinje zaobišao edomsku i moapsku zemlju  i došao na istok od moapske zemlje. Narod se utaborio s one strane  Arnona ne prelazeći granice Moaba, jer Arnon bijaše moapska međa. </p>
<p id="v19"><sup><small>19</small></sup>  Izrael posla zatim poslanike Sihonu, amorejskom kralju, koji  je vladao u Hešbonu, i poruči mu: 'Pusti nas da prođemo kroz  tvoju zemlju do mjesta koje nam je određeno.' </p>
<p id="v20"><sup><small>20</small></sup>  Ali Sihon ne  dopusti Izraelu da prođe preko njegova područja, nego skupi svu  svoju vojsku koja bijaše utaborena u Jahasu i zametnu boj s Izraelom. </p>
<p id="v21"><sup><small>21</small></sup>  Jahve, Bog Izraelov, predade Sihona i svu njegovu vojsku  u ruke Izraelu, koji ih porazi, te Izrael zaposjede svu zemlju  Amorejaca koji nastavahu to područje. <sup id="cite1"><a href="#fn1">[1]</a></sup></p>
<p id="v22"><sup><small>22</small></sup>  Zaposjeo je tako svu  zemlju Amorejaca od Arnona do Jaboka i od pustinje do Jordana. </p>
<p id="v23"><sup><small>23</small></sup>  I sada kad je Jahve, Bog Izraelov, protjerao Amorejce pred  svojim narodom Izraelom, ti bi nas htio odagnati? </p>
<p id="v24"><sup><small>24</small></sup>  Zar ne  posjeduješ sve što je tvoj bog Kemoš bio oteo starim posjednicima?  Tako i sve ono što je Jahve, naš Bog, oteo starim posjednicima, mi sada posjedujemo! </p>
<p id="v25"><sup><small>25</small></sup>  Po čemu si ti bolji od moapskog kralja  Balaka, sina Siporova? Je li se i on sporio s Izraelom? Je li  on ratovao protiv njega? </p>
<p id="v26"><sup><small>26</small></sup>  Kada se Izrael nastanio u Hešbonu  i u njegovim selima, u Aroeru i u njegovim selima, a tako i po  svim gradovima na obali Jordana - evo, već tri stotine godina  - zašto ih tada niste oteli? </p>
<p id="v27"><sup><small>27</small></sup>  Nisam ja tebi skrivio nego ti  meni činiš krivo ratujući protiv mene. Neka Jahve, Sudac, danas  presudi između sinova Izraelovih i sinova Amonovih." </p>
<p id="v28"><sup><small>28</small></sup>  Ali kralj Amonaca ne posluša riječi što mu ih je poručio  Jiftah. </p>
<p id="v29"><sup><small>29</small></sup>  Duh Jahvin siđe na Jiftaha te on pođe kroz Gileadovo  i Manašeovo pleme, prođe kroz gileadsku Mispu, a od gileadske  Mispe dođe iza Amonaca. </p>
<p id="v30"><sup><small>30</small></sup>  I Jiftah se zavjetova Jahvi: "Ako  mi predaš u ruke Amonce, <sup id="cite2"><a href="#fn2">[2]</a></sup></p>
<p id="v31"><sup><small>31</small></sup>  tko prvi iziđe na vrata moje kuće  u susret meni kada se budem vraćao kao pobjednik iz boja s Amoncima  bit će Jahvin i njega ću prinijeti kao paljenicu." </p>
<p id="v32"><sup><small>32</small></sup>  Jiftah krenu protiv Amonaca da ih napadne i Jahve ih  izruči u njegove ruke. </p>
<p id="v33"><sup><small>33</small></sup>  I porazi ih Jiftah od Aroera do blizu  Minita - u dvadeset gradova - i sve do Abel Keramima. Bijaše  to njihov veliki poraz; i Amonci bijahu poniženi pred Izraelom. </p>
<p id="v34"><sup><small>34</small></sup>  Kada se Jiftah vratio kući u Mispu, gle, iziđe mu u susret  kći plešući uza zvuke bubnjeva. Bijaše mu ona jedinica, osim  nje nije imao ni sina ni kćeri. </p>
<p id="v35"><sup><small>35</small></sup>  Ugledavši je, razdrije svoje haljine i zakuka: "Jao,  kćeri moja, u veliku me tugu bacaš! Zar mi baš ti moraš donijeti  nesreću! Zavjetovah se Jahvi i ne mogu zavjeta poreći." </p>
<p id="v36"><sup><small>36</small></sup>  Ona mu odgovori: "Oče moj, ako si učinio zavjet Jahvi, učini sa mnom kako si se zavjetovao, jer ti je Jahve dao da  se osvetiš Amoncima, svojim neprijateljima." <sup id="cite3"><a href="#fn3">[3]</a></sup></p>
<p id="v37"><sup><small>37</small></sup>  Onda zamoli  svog oca: "Ispuni mi ovu molbu: pusti me da budem slobodna dva  mjeseca; lutat ću po gorama sa svojim drugama i oplakivati svoje  djevičanstvo." </p>
<p id="v38"><sup><small>38</small></sup>  "Idi", reče joj on i pusti je na dva mjeseca. Ona ode  sa svojim drugama i oplakivaše na gorama svoje djevičanstvo. </p>
<p id="v39"><sup><small>39</small></sup>  Kada su prošla dva mjeseca, ona se vrati ocu i on izvrši  na njoj zavjet što ga bijaše učinio. I nikada nije upoznala čovjeka.  Otada je potekao običaj u Izraelu <sup id="cite4"><a href="#fn4">[4]</a></sup></p>
<p id="v40"><sup><small>40</small></sup>  da svake godine odlaze  Izraelove kćeri i oplakuju kćer Jiftaha Gileađanina četiri dana  na godinu. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Judges/10">
          <span class="mdi mdi-arrow-left-drop-circle"></span><span class="pl-2">Suci - Poglavlje 10</span>
        </a>
        </td>
        <td>
        <a href="/hr/Bible/Judges/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Judges/12">
          <span class="pr-2">Suci - Poglavlje 12</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 11:21,23 <i>U ime Gospodina Boga Izraelova</i>: <a href="/hr/The_Urantia_Book/70#p1_15">KU 70:1.15</a>. </li>
  <li id="fn2"><a href="#cite2">↑</a> 11:30-39 <i>Kazna za kršenje zakletve</i>: <a href="/hr/The_Urantia_Book/87#p6_9">KU 87:6.9</a>.  <i>Jeftina kći</i>: <a href="/hr/The_Urantia_Book/89#p6_3">KU 89:6.3</a>. </li>
  <li id="fn3"><a href="#cite3">↑</a> 11:36 <i>Osvećuje se grešnicima</i>: <a href="/hr/The_Urantia_Book/142#p2_1">KU 142:2.1</a>. </li>
  <li id="fn4"><a href="#cite4">↑</a> 11:39 <i>To je običaj</i>: <a href="/hr/The_Urantia_Book/70#p11_6">KU 70:11.6</a>. </li>
</ol>
</div>
