<!--
title: "Levitski zakonik - Poglavlje 16"
description: 
published: true
date: 2025-11-18T12:59:53Z
tags: bible, bible—leviticus
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Leviticus/15">
          <span class="mdi mdi-arrow-left-drop-circle"></span><span class="pl-2">Levitski zakonik - Poglavlje 15</span>
        </a>
        </td>
        <td>
        <a href="/hr/Bible/Leviticus/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Leviticus/17">
          <span class="pr-2">Levitski zakonik - Poglavlje 17</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Poslije smrti dvojice Aronovih sinova, koji su poginuli prinoseći  pred Jahvom neposvećenu vatru, progovori Jahve Mojsiju. </p>
<p id="v2"><sup><small>2</small></sup>  Jahve  reče Mojsiju: "Kaži svome bratu Aronu da ne ulazi u svako doba u Svetište  iza zavjese, pred Pomirilište koje se nalazi na Kovčegu, da ne  pogine. Jer ja ću se pojavljivati nad Pomirilištem u oblaku. </p>
<p id="v3"><sup><small>3</small></sup>  Neka Aron ulazi u Svetište ovako: s juncem za žrtvu okajnicu  i ovnom za žrtvu paljenicu. </p>
<p id="v4"><sup><small>4</small></sup>  Neka se obuče u posvećenu košulju  od lana; na svoje tijelo neka navuče gaće od lana; neka se opaše  lanenim pasom, a na glavu stavi mitru od lana. To je posvećeno  ruho koje ima obući pošto se okupa u vodi. </p>
<p id="v5"><sup><small>5</small></sup>  Od zajednice izraelske  neka primi dva jarca za žrtvu okajnicu i jednoga ovna za žrtvu  paljenicu. </p>
<p id="v6"><sup><small>6</small></sup>  Pošto Aron prinese junca za žrtvu okajnicu za svoj grijeh  i izvrši obred pomirenja za se i za svoj dom, </p>
<p id="v7"><sup><small>7</small></sup>  neka uzme oba  jarca i postavi ih pred Jahvu na ulaz u Šator sastanka. </p>
<p id="v8"><sup><small>8</small></sup>  Neka  Aron baci kocke za oba jarca te jednoga odredi kockom Jahvi,  a drugoga Azazelu. </p>
<p id="v9"><sup><small>9</small></sup>  Jarca na kojega je kocka pala da bude Jahvi  neka Aron prinese za žrtvu okajnicu. </p>
<p id="v10"><sup><small>10</small></sup>  A jarac na kojega je  kocka pala da bude Azazelu neka se smjesti živ pred Jahvu, da  se nad njim obavi obred pomirenja i otpremi Azazelu u pustinju. </p>
<p id="v11"><sup><small>11</small></sup>  Zatim neka Aron prinese junca za žrtvu okajnicu za svoj  grijeh; i obavi obred pomirenja za se i za svoj dom: i neka zakolje  toga junca za žrtvu okajnicu za svoj grijeh. </p>
<p id="v12"><sup><small>12</small></sup>  Potom neka uzme  kadionik pun užarena ugljevlja sa žrtvenika ispred Jahve i dvije  pune pregršti miomirisnoga tamjana u prah smrvljenoga. Neka to  unese iza zavjese. </p>
<p id="v13"><sup><small>13</small></sup>  Sad neka stavi tamjan na vatru pred Jahvom  da oblak od tamjana zastre Pomirilište što je na Svjedočanstvu.  Tako neće poginuti. </p>
<p id="v14"><sup><small>14</small></sup>  Poslije toga neka uzme krvi od junca  i svojim prstom poškropi istočnu stranu Pomirilišta; a ispred  Pomirilišta neka svojim prstom poškropi sedam puta tom krvlju. </p>
<p id="v15"><sup><small>15</small></sup>  Neka potom zakolje jarca za žrtvu okajnicu za grijeh  naroda; neka unese njegovu krv za zavjesu te s njegovom krvi  učini kako je učinio s krvlju od junca: neka njome poškropi po  Pomirilištu i pred njim. </p>
<p id="v16"><sup><small>16</small></sup>  Tako će obaviti obred pomirenja  nad Svetištem zbog nečistoća Izraelaca, zbog njihovih prijestupa  i svih njihovih grijeha. A tako neka učini i za Šator sastanka  što se među njima nalazi, sred njihovih nečistoća. </p>
<p id="v17"><sup><small>17</small></sup>  Kad on  uđe da obavi obred pomirenja u Svetištu, neka nikoga drugog ne  bude u Šatoru sastanka dok on ne iziđe. Obavivši obred pomirenja za se, za svoj dom i za svu izraelsku  zajednicu, </p>
<p id="v18"><sup><small>18</small></sup>  neka ode k žrtveniku koji se nalazi pred Jahvom  te nad žrtvenikom obavi obred pomirenja. Neka uzme krvi od junca  i krvi od jarca pa stavi na rogove oko žrtvenika. </p>
<p id="v19"><sup><small>19</small></sup>  Neka svojim  prstom poškropi žrtvenik istom krvlju sedam puta. Tako će ga  očistiti od nečistoća Izraelaca i posvetiti. </p>
<p id="v20"><sup><small>20</small></sup>  Kad svrši obred pomirenja Svetišta, Šatora sastanka i  žrtvenika, neka primakne jarca živoga. </p>
<p id="v21"><sup><small>21</small></sup>  Neka mu na glavu Aron  stavi obje svoje ruke i nad njim ispovjedi sve krivnje Izraelaca, sve njihove prijestupe i sve njihove grijehe. Položivši ih tako  jarcu na glavu, neka ga pošalje u pustinju s jednim prikladnim  čovjekom. </p>
<p id="v22"><sup><small>22</small></sup>  Tako će jarac na sebi odnijeti sve njihove krivnje  u pusti kraj. Otpremivši jarca u pustinju, </p>
<p id="v23"><sup><small>23</small></sup>  neka se Aron vrati u Šator  sastanka, sa sebe svuče lanenu odjeću u koju se bio obukao kad  je ulazio u Svetište i neka je ondje ostavi. </p>
<p id="v24"><sup><small>24</small></sup>  Neka potom opere  svoje tijelo vodom na posvećenu mjestu, na se obuče svoju odjeću  te iziđe da prinese svoju žrtvu paljenicu i žrtvu paljenicu naroda  i obavi obred pomirenja za se i za narod. </p>
<p id="v25"><sup><small>25</small></sup>  Loj sa žrtve okajnice  neka sažeže u kad na žrtveniku. </p>
<p id="v26"><sup><small>26</small></sup>  Onaj koji je odveo jarca Azazelu neka opere svoju odjeću, svoje tijelo u vodi okupa i poslije toga može opet doći u tabor. </p>
<p id="v27"><sup><small>27</small></sup>  A junca žrtve okajnice i jarca žrtve okajnice od kojih  je krv bila donesena u Svetište da se obavi obred pomirenja neka  odnesu izvan tabora pa neka na vatri spale njihove kože, njihovo  meso i njihovu nečist. </p>
<p id="v28"><sup><small>28</small></sup>  Tko ih bude spaljivao, neka opere  svoju odjeću, svoje tijelo okupa u vodi i poslije toga može opet  doći u tabor. </p>
<p id="v29"><sup><small>29</small></sup>  Ovaj zakon neka za vas trajno vrijedi. U sedmom mjesecu, deseti dan toga mjeseca, postite i ne obavljajte  nikakva posla: ni domorodac ni stranac koji među vama boravi. </p>
<p id="v30"><sup><small>30</small></sup>  Jer toga dana nad vama se ima izvršiti obred pomirenja da  se očistite od svih svojih grijeha te da pred Jahvom budete čisti. </p>
<p id="v31"><sup><small>31</small></sup>  Neka je to za vas subotnji počinak kad postite. Trajan je  to zakon. </p>
<p id="v32"><sup><small>32</small></sup>  Neka obred pomirenja obavi onaj svećenik koji bude pomazan  i posvećen za vršenje svećeničke službe namjesto svoga oca. Neka  se obuče u posvećeno laneno ruho; </p>
<p id="v33"><sup><small>33</small></sup>  on neka obavi obred pomirenja  za posvećeno Svetište, za Šator sastanka i za žrtvenik. Zatim  neka izvrši obred pomirenja nad svećenicima i nad svim narodom  zajednice. </p>
<p id="v34"><sup><small>34</small></sup>  Tako neka to bude za vas trajan zakon; jednom  na godinu neka se nad Izraelcima obavi obred pomirenja za sve  njihove grijehe." Mojsije je učinio kako mu je Jahve naredio. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Leviticus/15">
          <span class="mdi mdi-arrow-left-drop-circle"></span><span class="pl-2">Levitski zakonik - Poglavlje 15</span>
        </a>
        </td>
        <td>
        <a href="/hr/Bible/Leviticus/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Leviticus/17">
          <span class="pr-2">Levitski zakonik - Poglavlje 17</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
