<!--
title: "Levitski zakonik - Poglavlje 22"
description: 
published: true
date: 2025-11-18T12:59:53Z
tags: bible, bible—leviticus
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Leviticus/21">
          <span class="mdi mdi-arrow-left-drop-circle"></span><span class="pl-2">Levitski zakonik - Poglavlje 21</span>
        </a>
        </td>
        <td>
        <a href="/hr/Bible/Leviticus/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Leviticus/23">
          <span class="pr-2">Levitski zakonik - Poglavlje 23</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Jahve reče Mojsiju: </p>
<p id="v2"><sup><small>2</small></sup>  "Reci Aronu i njegovim sinovima da  sveto postupaju sa svetim prinosima Izraelaca; neka ne oskvrnjuju  moje sveto ime koje oni - ta moje je! - moraju svetiti. Ja sam  Jahve! </p>
<p id="v3"><sup><small>3</small></sup>  Reci im: 'Ako se ikad tko od vaših naraštaja primakne  u stanju nečistoće k svetim prinosima što ih Izraelci posvećuju  Jahvi, taj će biti uklonjen od moje nazočnosti. Ja sam Jahve!' </p>
<p id="v4"><sup><small>4</small></sup>  Neka nitko od Aronovih potomaka koji bude gubav ili imadne  izljev ne blaguje svetih prinosa dok ne postane čist. Onaj koji  se dotakne bilo čega što je mrtvo tijelo okaljalo ili onaj koji  iz sebe prospe sjemeni izljev; </p>
<p id="v5"><sup><small>5</small></sup>  onaj koji se dotakne kakva  puzavca koji ga onečisti; ili čovjeka od kojega se okalja bilo  kakvom nečistoćom - </p>
<p id="v6"><sup><small>6</small></sup>  onaj koji se dotakne čega takva neka je  nečist do večeri i neka ne blaguje svetih prinosa dok ne okupa  svoje tijelo u vodi. </p>
<p id="v7"><sup><small>7</small></sup>  Čim sunce zađe, čist je. Poslije toga  može blagovati od svetih prinosa jer mu je to hrana. </p>
<p id="v8"><sup><small>8</small></sup>  Neka ne jede ni strva ni što je zvjerad rastrgla. Time  bi se okaljao. </p>
<p id="v9"><sup><small>9</small></sup>  Neka drže moje naredbe, da ne navuku na se krivnju i zbog  nje, oskvrnuvši se, ne poginu. Ta ja, Jahve, njih posvećujem." <sup id="cite1"><a href="#fn1">[1]</a></sup></p>
<p id="v10"><sup><small>10</small></sup>  "Neka nijedan svjetovnjak ne blaguje od prinosa; ni ukućanin  ni svećenikov sluga ne smije jesti od svetoga prinosa. </p>
<p id="v11"><sup><small>11</small></sup>  Ali  ako svećenik steče koga novcem u svoje vlasništvo, taj to može  jesti kao onaj što se rodi u njegovoj kući; oni mogu jesti od  njegove hrane. </p>
<p id="v12"><sup><small>12</small></sup>  Ako se svećenikova kći uda za svjetovnjaka, ne smije blagovati od podizanih svetih prinosa. </p>
<p id="v13"><sup><small>13</small></sup>  Ali ako  svećenikova kći obudovi ili bude otpuštena, a nema djece pa se  vrati u očevu kuću, može se hraniti očevom hranom kao u svojoj  mladosti. Nikakav svjetovnjak ne smije što od toga jesti. </p>
<p id="v14"><sup><small>14</small></sup>  Bude  li tko iz neznanja jeo sveti prinos, neka ga nadoknadi svećeniku  dodajući petinu. </p>
<p id="v15"><sup><small>15</small></sup>  Neka ne oskvrnjuju svetih prinosa što ih Izraelci Jahvi  podižu. </p>
<p id="v16"><sup><small>16</small></sup>  Jedući ih, navukli bi na se krivnju koja bi ih obvezivala  na nadoknadu, jer ja, Jahve, posvetio sam te prinose." </p>
<p id="v17"><sup><small>17</small></sup>  Jahve reče Mojsiju: </p>
<p id="v18"><sup><small>18</small></sup>  "Govori Aronu, njegovim sinovima  i svim Izraelcima i reci im: 'Svaki čovjek doma Izraelova ili stranac u Izraelu koji donosi  svoj prinos kao zavjet ili kao dragovoljan dar da se prinese  Jahvi kao žrtva paljenica - da bude primljen - <sup id="cite2"><a href="#fn2">[2]</a></sup></p>
<p id="v19"><sup><small>19</small></sup>  mora prinijeti  muško bez mane, bilo to goveče, ovca ili koza. </p>
<p id="v20"><sup><small>20</small></sup>  Nikakvo s  manom na njemu nemojte prinositi jer vam to neće biti primljeno. </p>
<p id="v21"><sup><small>21</small></sup>  Ako tko prinosi Jahvi žrtvu pričesnicu da izvrši kakav  zavjet ili učini dragovoljan prinos, bilo od krupne ili sitne  stoke, ta životinja, da bude primljena, mora biti bez mane; nikakve  mane na njoj ne smije biti. </p>
<p id="v22"><sup><small>22</small></sup>  Nikakvu slijepu, ili hromu, ili  osakaćenu, gušavu, šugavu ili krastavu životinju, nikakvu takvu  Jahvi nemoj prinositi niti ikakvu takvu na žrtvenik kao paljenu  žrtvu Jahvi polagati. </p>
<p id="v23"><sup><small>23</small></sup>  Junca ili ovcu s kakvim udom protegnutim  ili prikaćenim možeš prinijeti kao dragovoljan prinos, ali kao  žrtva zavjetnica neće biti primljena. </p>
<p id="v24"><sup><small>24</small></sup>  Jahvi nemojte prinositi  životinje sa zgnječenim, stučenim, rastrgnutim ili odsječenim  mošnjama. To u svoj zemlji ne činite </p>
<p id="v25"><sup><small>25</small></sup>  niti takvo što primajte  od stranca da to prinesete kao hranu svoga Boga. S manom su jer  su osakaćene. Zato vam neće biti primljene.'" </p>
<p id="v26"><sup><small>26</small></sup>  Jahve reče Mojsiju: </p>
<p id="v27"><sup><small>27</small></sup>  "Kad se tele oteli, janje se ojanji ili se kozle okozi, sedam dana neka ostane uza svoju majku. Od osmoga dana može  biti primljeno kao paljena žrtva Jahvi. </p>
<p id="v28"><sup><small>28</small></sup>  Ne koljite krave  ni ovce u isti dan s njezinim mladim. </p>
<p id="v29"><sup><small>29</small></sup>  Kad Jahvi žrtvujete žrtvu zahvalnicu, žrtvujte je tako  da budete primljeni. </p>
<p id="v30"><sup><small>30</small></sup>  Neka se žrtva blaguje onoga istog dana;  od nje ništa ne ostavljajte za ujutro. Ja sam Jahve!" </p>
<p id="v31"><sup><small>31</small></sup>  "Moje zapovijedi držite i vršite ih. Ja sam Jahve! </p>
<p id="v32"><sup><small>32</small></sup>  Ne  oskvrnjujte moga svetog imena, nego neka budem proglašen svetim  među Izraelcima - ja, Jahve, koji vas posvećujem. </p>
<p id="v33"><sup><small>33</small></sup>  Ja koji  sam vas izbavio iz zemlje egipatske da budem vaš Bog, ja, Jahve." </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Leviticus/21">
          <span class="mdi mdi-arrow-left-drop-circle"></span><span class="pl-2">Levitski zakonik - Poglavlje 21</span>
        </a>
        </td>
        <td>
        <a href="/hr/Bible/Leviticus/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Leviticus/23">
          <span class="pr-2">Levitski zakonik - Poglavlje 23</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 22:9,16 <i>Posvetite od Gospodina</i>: <a href="/hr/The_Urantia_Book/90#p5_3">KU 90:5.3</a>. </li>
  <li id="fn2"><a href="#cite2">↑</a> 22:18-25 <i>Žrtvujte životinje „bez mane“</i>: <a href="/hr/The_Urantia_Book/173#p1_1">KU 173:1.1</a>. </li>
</ol>
</div>
