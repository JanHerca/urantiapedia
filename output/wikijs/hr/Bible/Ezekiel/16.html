<!--
title: "Ezekiel - Poglavlje 16"
description: 
published: true
date: 2025-11-18T12:59:53Z
tags: bible, bible—ezekiel
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Ezekiel/15">
          <span class="mdi mdi-arrow-left-drop-circle"></span><span class="pl-2">Ezekiel - Poglavlje 15</span>
        </a>
        </td>
        <td>
        <a href="/hr/Bible/Ezekiel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Ezekiel/17">
          <span class="pr-2">Ezekiel - Poglavlje 17</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  I dođe mi riječ Jahvina: </p>
<p id="v2"><sup><small>2</small></sup>  Sine čovječji! Pokaži Jeruzalemu  sve gadosti njegove! </p>
<p id="v3"><sup><small>3</small></sup>  Reci: Ovako Jahve Gospod govori Jeruzalemu, nevjernici: 'Podrijetlom i rodom iz zemlje si kanaanske, otac  ti Amorejac, mati Hetitkinja. </p>
<p id="v4"><sup><small>4</small></sup>  Kad si svijet ugledala, na dan  rođenja tvojega pupka ti ne odrezaše niti te vodom opraše da  te očiste; solju te ne osoliše niti te povojima poviše. </p>
<p id="v5"><sup><small>5</small></sup>  Nijedno  se oko na te ne sažali niti se tko smilova da ti to učini, nego  te na dan rođenja tvojega gadnu baciše napolje. </p>
<p id="v6"><sup><small>6</small></sup>  A ja prođoh kraj tebe i vidjeh gdje se koprcaš u krvi.  I rekoh ti dok si još u krvi bila: 'Živi!' U krvi ti tvojoj rekoh:  'Živi! </p>
<p id="v7"><sup><small>7</small></sup>  Razrasti se kao izdanak u polju!' I umnožih te, i ti  se razraste i velika postade, i dođe vrijeme da sazreš. Dojke  ti se raspupale, kosa ti narasla, ali si još gola i naga bila. </p>
<p id="v8"><sup><small>8</small></sup>  Prođoh kraj tebe i u te se zagledah: i gle, dob tvoja - dob  je ljubavi! Raširih na te skute svoje i pokrih ti golotinju. Prisegoh  ti i sklopih Savez s tobom - riječ je Jahve Gospoda - i ti moja  postade. </p>
<p id="v9"><sup><small>9</small></sup>  Okupah te u vodi, krv saprah s tebe i uljem te pomazah. </p>
<p id="v10"><sup><small>10</small></sup>  Obukoh te u šarene haljine, na noge ti obuh sandale od fine  kože; opasah te bezom i pokrih te prijevjesom svilenim. </p>
<p id="v11"><sup><small>11</small></sup>  Uresih  te nakitima: na ruke ti stavih narukvice, oko vrata ogrlice; </p>
<p id="v12"><sup><small>12</small></sup>  prstenom ti nos uresih, uši naušnicama, a glavu ti ovjenčah  vijencem najljepšim. </p>
<p id="v13"><sup><small>13</small></sup>  I tako se sva u srebru i zlatu pojavi, u haljini od beza, svilom izvezenoj. Za hranu ti dadoh najfinije  brašno, med i ulje. Bila si tako lijepa, prelijepa, za kraljicu  podobna! </p>
<p id="v14"><sup><small>14</small></sup>  Glas o ljepoti tvojoj puče među narodima, jer ti bijaše  tako lijepa u nakitu mojem što ga djenuh na tebe - riječ je Jahve  Gospoda. </p>
<p id="v15"><sup><small>15</small></sup>  Ali te ljepota tvoja zanijela, zbog glasa se svojega  bludu podade: blud si svoj nudila obilno svakom prolazniku, njegova  si bila. </p>
<p id="v16"><sup><small>16</small></sup>  Od haljina si svojih šarene uzvišice pravila i na  njima se bludu odavala ... </p>
<p id="v17"><sup><small>17</small></sup>  I nakite uze zlatne i srebrne, kojima te ja bijah uresio, i od njih načini sebi muške likove  da s njima bludničiš. </p>
<p id="v18"><sup><small>18</small></sup>  Uze šarene, vezene haljine da njima  odjeneš kumire svoje i njima si prinosila moje ulje i moj kad. </p>
<p id="v19"><sup><small>19</small></sup>  A hranu što ti je dadoh - najfinije brašno, med i ulje kojima  te hranjah - pred njih si stavljala na ugodan miris. Da, tako  to bijaše - riječ je Jahve Gospoda! </p>
<p id="v20"><sup><small>20</small></sup>  Sinove si svoje i kćeri  uzimala koje meni porodi i njima ih za hranu klala. Malo ti bijaše  tvoga bludničenja, </p>
<p id="v21"><sup><small>21</small></sup>  pa si čak i djecu moju davala da se njima  na čast kroz oganj provedu! <sup id="cite1"><a href="#fn1">[1]</a></sup></p>
<p id="v22"><sup><small>22</small></sup>  U svim tim gnusobama i bludu  svojemu ne spomenu se dana mladosti svoje, kad si se gola i naga  u krvi svojoj koprcala. </p>
<p id="v23"><sup><small>23</small></sup>  I povrh svega zla - Jao! Jao! riječ je Jahve Gospoda  - </p>
<p id="v24"><sup><small>24</small></sup>  sagradi sebi humke, posvud diže uzvišice. </p>
<p id="v25"><sup><small>25</small></sup>  Na svim raskršćima  podiže uzvišice i na njima blatiš svoju ljepotu, nudiš se svakom  prolazniku množeć' svoje bludničenje. </p>
<p id="v26"><sup><small>26</small></sup>  Bludu se podade sa  sinovima Egipta, snažna tijela, bludničenje si množila da me  razjariš. </p>
<p id="v27"><sup><small>27</small></sup>  Zato, evo, ruku digoh na te, smanjivši ti obrok  hrane i predavši te bijesu tvojih mrziteljica, kćeri filistejskih, koje se stide sramotnoga tvojeg vladanja. </p>
<p id="v28"><sup><small>28</small></sup>  Tjerala si blud  i sa sinovima Asira i nisi se zasitila; i s njima si blud tjerala, ali se nisi zasitila. </p>
<p id="v29"><sup><small>29</small></sup>  Umnožila si bludničenje svoje i sa  zemljom kanaanskom, sa zemljom kaldejskom, ali se ni onda nisi  zasitila. </p>
<p id="v30"><sup><small>30</small></sup>  O, kako li slabo bijaše tvoje srce - riječ je Jahve Gospoda  - kad činjaše ono što rade bludnice najrazvratnije. </p>
<p id="v31"><sup><small>31</small></sup>  Na svim  raskrsnicama humak sebi podiže, posvuda sagradi sebi uzvišice.  Ali ne kao druge bludnice, jer si prezirala plaću bludničku, </p>
<p id="v32"><sup><small>32</small></sup>  nego kao preljubnica: mjesto muža, strance si primala. </p>
<p id="v33"><sup><small>33</small></sup>  Svima  se bludnicama plaća, a ti si sama ljubavnike svoje plaćala i  još si ih u bludnosti svojoj darovima mamila da ti dođu odasvuda. </p>
<p id="v34"><sup><small>34</small></sup>  Ti bijaše bludnica kakvih nema: nitko za tobom nije trčao  da s tobom blud provodi, nego si sama davala plaću bludničku, a nisu je tebi plaćali. Toliko si bila opaka! </p>
<p id="v35"><sup><small>35</small></sup>  Stoga, razvratnice, čuj riječ Jahvinu: </p>
<p id="v36"><sup><small>36</small></sup>  Ovako govori  Jahve Gospod: Jer si svlačila svoju sramotu i u bludu golotinju  otkrivala pred svima svojim ljubavnicima i gnusnim kumirima,  i zbog krvi svojih sinova što si ih njima prinosila, </p>
<p id="v37"><sup><small>37</small></sup>  evo, skupit ću sve tvoje ljubavnike s kojima si se naslađivala, sve  koje si voljela i koje si mrzila, skupit ću ih odasvud protiv  tebe i razotkriti im tvoju golotinju, neka vide sramotu tvoju. </p>
<p id="v38"><sup><small>38</small></sup>  Sudit ću ti kao što se sudi preljubnicama i krvnicama i predati  te bijesu njihovu. </p>
<p id="v39"><sup><small>39</small></sup>  Predat ću te u ruke njihove da poruše  tvoje humke, da razore uzvišice tvoje. I zderat će sa tebe haljine, oteti nakit i ostaviti te golu, sasvim nagu. </p>
<p id="v40"><sup><small>40</small></sup>  A zatim će  na te dovesti svjetinu da te kamenuje i da te sasiječe mačevima. </p>
<p id="v41"><sup><small>41</small></sup>  Kuće će ti ognjem spaliti i naočigled svim ženama izvršiti  pravdu nad tobom. Tako ću dokrajčiti tvoje bludničenje, nećeš  više davati plaću bludničku. </p>
<p id="v42"><sup><small>42</small></sup>  Iskalit ću gnjev svoj nad tobom  i povući ću svoju ljubomoru od tebe. Smirit ću se i neću se više  gnjeviti. </p>
<p id="v43"><sup><small>43</small></sup>  I jer se ne spomenu svoje mladosti, već me svim  tim izazivaše, oborit ću ti na glavu sve postupke tvoje - riječ  je Jahve Gospoda: nećeš više dodavati bestidnosti na sve svoje  gadosti! </p>
<p id="v44"><sup><small>44</small></sup>  I sastavljač poslovica narugat će ti se poslovicom: 'Kakva  mati, takva kći.' </p>
<p id="v45"><sup><small>45</small></sup>  Prava si kći svoje matere, koja ostavi  muža i djecu; sestra si sestara svojih, koje ostaviše muževe  svoje i djecu: Hetitkinja vam mati bijaše, otac Amorejac: </p>
<p id="v46"><sup><small>46</small></sup>  Samarija, sestra tvoja starija, sa svojim kćerima tebi slijeva stoji;  Sodoma, tvoja mlađa sestra, sa kćerima svojim zdesna ti stoji. </p>
<p id="v47"><sup><small>47</small></sup>  A ti ne samo da si njihovim putem hodila i činila njihove  gadosti - to bi tebi bilo premalo - već bijaše od njih pokvarenija  na svojim putovima. </p>
<p id="v48"><sup><small>48</small></sup>  Života mi mojega - riječ je Jahve Gospoda  - tvoja sestra Sodoma sa svojim kćerima ne učini što si ti počinila  zajedno sa kćerima svojim. </p>
<p id="v49"><sup><small>49</small></sup>  Evo opačina sestre tvoje Sodome: gizdavo, u izobilju  kruha i bezbrižno življaše ona i kćeri njezine, a sirotinju i  bijednike ne pomagahu. </p>
<p id="v50"><sup><small>50</small></sup>  Uzoholiše se i gadosti pred očima  mojim činjahu, i zato ih zatrijeh, kao što vidje! </p>
<p id="v51"><sup><small>51</small></sup>  A sestra  ti Samarija ne počini ni polovicu grijeha tvojih, i tako ti počini  više gadosti nego one obje zajedno, opravdavši sestre svoje svojim  gadostima. </p>
<p id="v52"><sup><small>52</small></sup>  Zato snosi sad sramotu grijeha kojima si sestre  svoje opravdala; zbog grijeha kojima se više od njih nagrdi,  one izađoše pravednije. Postidi se, dakle, i snosi sramotu svoju  kojom sestre opravda. </p>
<p id="v53"><sup><small>53</small></sup>  A ja ću okrenuti udes njihov, udes Sodome i kćeri njenih, udes Samarije i kćeri njenih; i tvoj ću udes okrenuti među njima, </p>
<p id="v54"><sup><small>54</small></sup>  da snosiš sramotu svoju i da se postidiš za sve što si počinila, njima na utjehu. </p>
<p id="v55"><sup><small>55</small></sup>  Sestra tvoja Sodoma i kćeri njene vratit  će se u stanje prijašnje; sestra tvoja Samarija i kćeri njene  vratit će se u stanje prijašnje; ali i ti i kćeri tvoje vratit  ćete se u stanje prijašnje. </p>
<p id="v56"><sup><small>56</small></sup>  Zar se nije spominjala sestra  tvoja Sodoma dok ti bijaše ponosita, </p>
<p id="v57"><sup><small>57</small></sup>  prije negoli se golotinja  tvoja otkrila? Budi sada za ruglo kćerima edomskim, susjedama  njenim i kćerima filistejskim koje ti se sa svih strana rugaju. </p>
<p id="v58"><sup><small>58</small></sup>  Snosi, dakle, svoju sramotu i svoje gadosti - riječ je Jahve  Gospoda!' </p>
<p id="v59"><sup><small>59</small></sup>  Jer ovako govori Jahve Gospod: 'Postupit ću s tobom onako  kako ti učini kad pogazi zakletvu i raskinu Savez. </p>
<p id="v60"><sup><small>60</small></sup>  Ali ću  se ja ipak spomenuti svojega Saveza s tobom što ga sklopih u  dane mladosti tvoje i uspostavit ću s tobom Savez vječan. </p>
<p id="v61"><sup><small>61</small></sup>  I  ti ćeš se opomenuti svojih putova i postidjet ćeš se kad primiš  svoje sestre, stariju i mlađu, koje ću ti dati za kćeri, ali  ne snagom tvog Saveza. </p>
<p id="v62"><sup><small>62</small></sup>  Sklopit ću s tobom savez svoj i znat  ćeš da sam ja Jahve, </p>
<p id="v63"><sup><small>63</small></sup>  da se opomeneš i da se postidiš i da  od sramote više ne otvoriš usta kad ti oprostim sve što učini!  To je riječ Jahve Gospoda.'" </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Ezekiel/15">
          <span class="mdi mdi-arrow-left-drop-circle"></span><span class="pl-2">Ezekiel - Poglavlje 15</span>
        </a>
        </td>
        <td>
        <a href="/hr/Bible/Ezekiel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Ezekiel/17">
          <span class="pr-2">Ezekiel - Poglavlje 17</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 16:21 <i>Poštovanje vatre</i>: <a href="/hr/The_Urantia_Book/85#p4_4">KU 85:4.4</a>. </li>
</ol>
</div>
