<!--
title: "Ezekiel - Poglavlje 12"
description: 
published: true
date: 2025-11-18T12:59:53Z
tags: bible, bible—ezekiel
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Ezekiel/11">
          <span class="mdi mdi-arrow-left-drop-circle"></span><span class="pl-2">Ezekiel - Poglavlje 11</span>
        </a>
        </td>
        <td>
        <a href="/hr/Bible/Ezekiel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Ezekiel/13">
          <span class="pr-2">Ezekiel - Poglavlje 13</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Opet mi dođe riječ Jahvina: </p>
<p id="v2"><sup><small>2</small></sup>  "Sine čovječji! Ti boraviš  u rodu odmetničkom koji ima oči, a ne vidi, uši ima, a ne čuje, jer su rod odmetnički. <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  Zato, sine čovječji, spremi izgnanički  zavežljaj i njima na oči obdan se seli: seli se iz svojega mjesta  u drugo, ne bi li uvidjeli da su rod odmetnički. </p>
<p id="v4"><sup><small>4</small></sup>  Obdan, njima  na oči, iznesi zavežljaj, zavežljaj izgnanički, a iziđi obnoć  na njihove oči kao što se odlazi u izgnanstvo. </p>
<p id="v5"><sup><small>5</small></sup>  Njima na oči  prokopaj zid i kroza nj izađi. </p>
<p id="v6"><sup><small>6</small></sup>  I njima na oči vrgni zavežljaj  na ramena i po mrkloj noći iziđi. Pokrij lice da ne vidiš zemlju, jer te postavih kao znamenje domu Izraelovu!" </p>
<p id="v7"><sup><small>7</small></sup>  Učinih kako mi bijaše zapovjeđeno: obdan iznesoh zavežljaj, zavežljaj izgnanički, a obnoć prokopah zid rukama i njima na  oči po mrkloj noći vrgoh zavežljaj na ramena. </p>
<p id="v8"><sup><small>8</small></sup>  Ujutro mi dođe  riječ Jahvina: </p>
<p id="v9"><sup><small>9</small></sup>  "Sine čovječji, zapita li te dom Izraelov,  dom odmetnički: 'Što to radiš?' </p>
<p id="v10"><sup><small>10</small></sup>  ti mu reci: 'Ovako govori  Jahve Gospod! Ovo je proroštvo knezu jeruzalemskom i svemu domu  Izraelovu koji je u Jeruzalemu.' </p>
<p id="v11"><sup><small>11</small></sup>  Reci: 'Ja sam vam znamenje!  Kako ja uradih, tako će biti njima: svi ćete se morati seliti  u izgnanstvo! </p>
<p id="v12"><sup><small>12</small></sup>  Knez njihov morat će vrći zavežljaj na ramena  i po mrkloj noći izaći. Prokopat će zid da izađe kroza nj i lice  će pokriti rukama da očima ne vidi zemlje. </p>
<p id="v13"><sup><small>13</small></sup>  Ja ću mu razapeti  mrežu, i uhvatit će se u moju zamku, i odvest ću ga u Babilon, u zemlju kaldejsku. Ali je on neće ugledati i ondje će život  ostaviti. </p>
<p id="v14"><sup><small>14</small></sup>  A sve one oko njega, pomagače i čete, raspršit  ću u sve vjetrove i svoj mač ću trgnuti na njih. </p>
<p id="v15"><sup><small>15</small></sup>  A kad ih  raspršim među narode i rasijem po zemljama, znat će da sam ja  Jahve. </p>
<p id="v16"><sup><small>16</small></sup>  Ipak, ostavit ću nekolicinu koji će umaći maču, gladi  i kugi, da među narodima kamo prispiju pripovijedaju svoje gadosti;  neka se zna da sam ja Jahve.'" </p>
<p id="v17"><sup><small>17</small></sup>  I dođe mi riječ Jahvina: </p>
<p id="v18"><sup><small>18</small></sup>  "Sine čovječji, jedi kruha  zabrinuto i pij vode sa zebnjom i sa strepnjom! </p>
<p id="v19"><sup><small>19</small></sup>  I reci puku  zemlje: 'Ovako govori Jahve Gospod Jeruzalemcima u zemlji Izraelovoj:  Zabrinuto će jesti kruha i sa strepnjom piti vode, jer će im  zemlja opustjeti i ostat će bez igdje ičega s bezakonja žitelja  svojih. </p>
<p id="v20"><sup><small>20</small></sup>  I svi gradovi, sada napučeni, bit će poharani, a  sva zemlja opustošena. I znat će da sam ja Jahve!'" </p>
<p id="v21"><sup><small>21</small></sup>  I dođe mi riječ Jahvina: </p>
<p id="v22"><sup><small>22</small></sup>  "Sine čovječji, kakve su  vam to priče o zemlji Izraelovoj? Govori se: 'Gle, prolaze dani, a od proroštva ništa!' </p>
<p id="v23"><sup><small>23</small></sup>  Zato im reci: Ovako govori Jahve  Gospod: 'Dokončat ću te priče i neće se više ponavljati u Izraelu.'  Reci im: 'Bliže se već dani i sva će se proroštva moja ispuniti! </p>
<p id="v24"><sup><small>24</small></sup>  Jer neće više biti u domu Izraelovu varavih viđenja, ni lažnih  proroštava kojima ljude bijahu zavodili. </p>
<p id="v25"><sup><small>25</small></sup>  Jer što ja, Jahve  Gospod, govorim, to će i biti, i riječ se neće odgoditi! Da!  Još za vaših dana, rode odmetnički, riječ ću izgovoriti i izvršiti.'  Tako govori Jahve Gospod!" </p>
<p id="v26"><sup><small>26</small></sup>  I dođe mi riječ Jahvina: </p>
<p id="v27"><sup><small>27</small></sup>  "Sine čovječji! Evo što  se govori u domu Izraelovu: 'Viđenje što ga ovaj ugleda za dane  je daleke! Prorokuje za daleka vremena!' </p>
<p id="v28"><sup><small>28</small></sup>  Zato im reci: Ovako  govori Jahve Gospod: 'Nijedna riječ moja neće se više odgoditi!  Što rekoh, rečeno je, i sve će se ispuniti!' - riječ je Jahve  Gospoda." </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Ezekiel/11">
          <span class="mdi mdi-arrow-left-drop-circle"></span><span class="pl-2">Ezekiel - Poglavlje 11</span>
        </a>
        </td>
        <td>
        <a href="/hr/Bible/Ezekiel/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Ezekiel/13">
          <span class="pr-2">Ezekiel - Poglavlje 13</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 12:2 <i>Oči ne vide, uši ne čuju</i>: <a href="/hr/The_Urantia_Book/157#p2_2">KU 157:2.2</a>. </li>
</ol>
</div>
