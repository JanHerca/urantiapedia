<!--
title: "1 Kraljevima - Poglavlje 19"
description: 
published: true
date: 2025-11-18T12:59:53Z
tags: bible, bible—1 kings
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Kings/18">
          <span class="mdi mdi-arrow-left-drop-circle"></span><span class="pl-2">1 Kraljevima - Poglavlje 18</span>
        </a>
        </td>
        <td>
        <a href="/hr/Bible/1_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Kings/20">
          <span class="pr-2">1 Kraljevima - Poglavlje 20</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Ahab ispriča Izebeli sve što je Ilija učinio i kako je mačem  poubijao sve proroke. </p>
<p id="v2"><sup><small>2</small></sup>  Tada Izebela posla Iliji glasnika s  porukom: "Neka mi bogovi učine sva zla i neka nadodadu, ako sutra  u ovo doba ne učinim s tvojim životom kao što si ti učinio sa  životom svakoga od njih!" </p>
<p id="v3"><sup><small>3</small></sup>  On se uplaši, ustade i ode da bi spasio život. Došao je  u Beer Šebu, koja je u Judeji, i otpustio ondje svoga momka. </p>
<p id="v4"><sup><small>4</small></sup>  A sam ode dan hoda u pustinju; sjede ondje pod smreku, zaželje  umrijeti i reče: "Već mi je svega dosta, Jahve! Uzmi dušu moju, jer nisam bolji od otaca svojih." </p>
<p id="v5"><sup><small>5</small></sup>  Zatim leže i zaspa. Ali  gle, anđeo ga taknu i reče mu: "Ustani i jedi." </p>
<p id="v6"><sup><small>6</small></sup>  On pogleda, kad gle - kraj njegova uzglavlja na kamenu  pečen kruh i vrč vode. Jeo je i pio, pa opet legao. </p>
<p id="v7"><sup><small>7</small></sup>  Ali se  anđeo Jahvin javi i drugi put, dotače ga i reče: "Ustani i jedi, jer je pred tobom dalek put!" </p>
<p id="v8"><sup><small>8</small></sup>  Ustao je, jeo i pio. Okrijepljen  tom hranom, išao je četrdeset dana i četrdeset noći sve do Božje  gore Horeba. </p>
<p id="v9"><sup><small>9</small></sup>  Ondje je ušao u neku spilju i prenoćio u njoj. I gle,  eto k njemu riječi Jahvine: "Što ćeš ti ovdje, Ilija?" </p>
<p id="v10"><sup><small>10</small></sup>  On  odgovori: "Revnovao sam gorljivo za Jahvu, Boga nad vojskama, jer su sinovi Izraelovi napustili tvoj Savez, srušili tvoje  žrtvenike i pobili mačem tvoje proroke. Ostao sam sam, a oni  traže da i meni uzmu život." <sup id="cite1"><a href="#fn1">[1]</a></sup></p>
<p id="v11"><sup><small>11</small></sup>  Glas mu reče: "Iziđi i stani  u gori pred Jahvom. Evo Jahve upravo prolazi." Pred Jahvom je  bio silan vihor, tako snažan da je drobio brda i lomio hridi, ali Jahve nije bio u olujnom vihoru; poslije olujnog vihora  bio je potres, ali Jahve nije bio u potresu; </p>
<p id="v12"><sup><small>12</small></sup>  a poslije potresa  bio je oganj, ali Jahve nije bio u ognju; poslije ognja šapat  laganog i blagog lahora. <sup id="cite2"><a href="#fn2">[2]</a></sup></p>
<p id="v13"><sup><small>13</small></sup>  Kad je to čuo Ilija, zakri lice  plaštem, iziđe i stade na ulazu u pećinu. Tada mu progovori glas  i reče: "Što ćeš ovdje, Ilija?" </p>
<p id="v14"><sup><small>14</small></sup>  On odgovori: "Revnovao sam  veoma gorljivo za Jahvu nad vojskama, jer su sinovi Izraelovi  napustili tvoj Savez, srušili tvoje žrtvenike i mačem poubijali  tvoje proroke. Ostadoh sam, a oni traže da i meni oduzmu život." </p>
<p id="v15"><sup><small>15</small></sup>  Jahve mu reče: "Idi, vrati se istim putem u damaščansku  pustinju. Kad dođeš, pomaži ondje Hazaela za kralja aramskog. </p>
<p id="v16"><sup><small>16</small></sup>  Pomaži Jehuu, sina Nimsijeva, za kralja izraelskoga i pomaži  Elizeja, sina Šafatova, iz Abel Mehole, za proroka namjesto sebe. <sup id="cite3"><a href="#fn3">[3]</a></sup></p>
<p id="v17"><sup><small>17</small></sup>  Koji utekne od mača Hazaelova, njega će pogubiti Jehu; a  tko utekne od Jehuova mača, njega će pogubiti Elizej. </p>
<p id="v18"><sup><small>18</small></sup>  Ali  ću ostaviti u Izraelu sedam tisuća, sve koljena koja se nisu  savila pred Baalom i sva usta koja ga nisu cjelivala." </p>
<p id="v19"><sup><small>19</small></sup>  Ode on i na povratku naiđe na Elizeja, sina Šafatova, gdje ore: pred njim dvanaest jarmova, sam bijaše kod dvanaestoga.  Ilija prođe kraj njega i baci na nj svoj plašt. </p>
<p id="v20"><sup><small>20</small></sup>  On ostavi  volove, potrča za Ilijom i reče: "Dopusti mi da zagrlim svoga  oca i majku, pa ću poći za tobom." Ilija mu odgovori: "Idi, vrati  se, jer što sam ti učinio?" </p>
<p id="v21"><sup><small>21</small></sup>  On ga ostavi, uze jaram volova  i žrtvova ih. Volujskim jarmom skuha meso i dade ga ljudima da  jedu. Zatim ustade i pođe za Ilijom da ga poslužuje. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Kings/18">
          <span class="mdi mdi-arrow-left-drop-circle"></span><span class="pl-2">1 Kraljevima - Poglavlje 18</span>
        </a>
        </td>
        <td>
        <a href="/hr/Bible/1_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Kings/20">
          <span class="pr-2">1 Kraljevima - Poglavlje 20</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 19:10,14 <i>Gospodin, Bog nad vojskama</i>: <a href="/hr/The_Urantia_Book/38#p6_2">KU 38:6.2</a>. </li>
  <li id="fn2"><a href="#cite2">↑</a> 19:12 <i>Tihi tihi glas</i>: <a href="/hr/The_Urantia_Book/148#p6_10">KU 148:6.10</a>. </li>
  <li id="fn3"><a href="#cite3">↑</a> 19:16,19-20 <i>Elizej</i>: <a href="/hr/The_Urantia_Book/97#p2_2">KU 97:2.2</a>. </li>
</ol>
</div>
