<!--
title: "1 Kraljevima - Poglavlje 6"
description: 
published: true
date: 2025-11-18T12:59:53Z
tags: bible, bible—1 kings
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Kings/5">
          <span class="mdi mdi-arrow-left-drop-circle"></span><span class="pl-2">1 Kraljevima - Poglavlje 5</span>
        </a>
        </td>
        <td>
        <a href="/hr/Bible/1_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Kings/7">
          <span class="pr-2">1 Kraljevima - Poglavlje 7</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Četiri stotine i osamdesete godine poslije izlaska Izraelaca  iz zemlje egipatske, četvrte godine kraljevanja svoga nad Izraelom, mjeseca Ziva - to je drugi mjesec - počeo je Salomon graditi  Dom Jahvin. </p>
<p id="v2"><sup><small>2</small></sup>  Hram što ga je kralj Salomon gradio Jahvi bio  je dug šezdeset lakata, širok dvadeset, a visok dvadeset i pet  lakata. </p>
<p id="v3"><sup><small>3</small></sup>  Trijem pred Hekalom Hrama bio je dvadeset lakata dug, prema širini Hrama, a deset lakata širok, prema dužini Hrama. </p>
<p id="v4"><sup><small>4</small></sup>  Na Hramu je napravio prozore zatvorene rešetkama. </p>
<p id="v5"><sup><small>5</small></sup>  Uza zid  Hrama oko Hekala i Debira sagradio je prigradnju na katove, sve  unaokolo. </p>
<p id="v6"><sup><small>6</small></sup>  Donji kat bio je pet lakata širok, srednji šest, a treći sedam lakata, jer je zasjeke rasporedio s vanjske strane  naokolo Hrama da ih ne bi morao ugrađivati u hramske zidove. </p>
<p id="v7"><sup><small>7</small></sup>  Hram je građen od kamena koji je već u kamenolomu bio oklesan, tako da se za gradnje nije čuo ni čekić ni dlijeto, ni ikakvo  željezno oruđe. </p>
<p id="v8"><sup><small>8</small></sup>  Ulaz u donji kat bio je s desne strane Hrama, a zavojnim se stubama uspinjalo na srednji kat i sa srednjega  na treći. </p>
<p id="v9"><sup><small>9</small></sup>  Sagradio je tako Hram i dovršio ga; i pokrio ga cedrovim  gredama i daskama. </p>
<p id="v10"><sup><small>10</small></sup>  I sagradi još prigradnju oko cijeloga  Hrama; bila je pet lakata visoka, a vezana s Hramom cedrovim  gredama. </p>
<p id="v11"><sup><small>11</small></sup>  I riječ Jahvina stiže Salomonu: </p>
<p id="v12"><sup><small>12</small></sup>  "To je Dom što  ga gradiš ... Ako budeš hodio prema naredbama mojim, ako budeš  vršio naredbe moje i držao se mojih zapovijedi, tada ću ispuniti  tebi obećanje što sam ga dao tvome ocu Davidu: </p>
<p id="v13"><sup><small>13</small></sup>  prebivat ću  među sinovima Izraelovim i neću ostaviti naroda svoga Izraela." <sup id="cite1"><a href="#fn1">[1]</a></sup></p>
<p id="v14"><sup><small>14</small></sup>  I tako Salomon sazida Hram i dovrši ga. </p>
<p id="v15"><sup><small>15</small></sup>  I obloži iznutra zidove Hrama cedrovim daskama - od poda  do stropa obloži ih drvetom iznutra - a daskama čempresovim obloži  pod Hrama. </p>
<p id="v16"><sup><small>16</small></sup>  I načini pregradu od dvadeset lakata, od cedrovih  dasaka, s poda pod strop, i odijeli taj dio Hrama za Debir, za  Svetinju nad svetinjama. </p>
<p id="v17"><sup><small>17</small></sup>  A Hekal - Svetište, dio Hrama ispred  Debira - imaše četrdeset lakata. </p>
<p id="v18"><sup><small>18</small></sup>  A po cedrovini unutar Hrama  bijahu urezani ukrasi - pleteri od pupoljaka i cvijeća; sve je  bilo od cedrovine i nigdje se nije vidio kamen. </p>
<p id="v19"><sup><small>19</small></sup>  Debir je  uredio unutra u Hramu da onamo smjesti Kovčeg saveza Jahvina. </p>
<p id="v20"><sup><small>20</small></sup>  Debir bijaše dvadeset lakata dug, dvadeset lakata širok i  dvadeset lakata visok, a obložio ga je čistim zlatom. Napravio  je i Žrtvenik od cedrovine, </p>
<p id="v21"><sup><small>21</small></sup>  pred Debirom, i obložio ga čistim  zlatom. </p>
<p id="v22"><sup><small>22</small></sup>  I sav je Hram obložio zlatom, sav Hram i sav oltar  koji je pred Debirom obložio je zlatom. </p>
<p id="v23"><sup><small>23</small></sup>  U Debiru načini dva kerubina od maslinova drveta. Bili  su visoki deset lakata. </p>
<p id="v24"><sup><small>24</small></sup>  Jedno je krilo u kerubina bilo pet  lakata i drugo je krilo u kerubina bilo pet lakata; deset je  lakata bilo od jednoga kraja krila do drugoga. </p>
<p id="v25"><sup><small>25</small></sup>  I drugi je  kerubin bio od deset lakata: jednaka mjera i jednak oblik obaju  kerubina. </p>
<p id="v26"><sup><small>26</small></sup>  Visina jednog kerubina bila je deset lakata, tako  i drugoga. </p>
<p id="v27"><sup><small>27</small></sup>  Smjestio je kerubine usred nutarnje prostorije;  širili su svoja krila, tako da je krilo jednoga ticalo jedan  zid, a krilo drugoga ticalo drugi zid; u sredini prostorije krila  im se doticahu. </p>
<p id="v28"><sup><small>28</small></sup>  I kerubine je obložio zlatom. </p>
<p id="v29"><sup><small>29</small></sup>  Po svim  zidovima Hrama unaokolo, iznutra i izvana, urezao je likove kerubina, palma i rastvorenih cvjetova, </p>
<p id="v30"><sup><small>30</small></sup>  zlatom je pokrio i pod Hramu  iznutra i izvana. </p>
<p id="v31"><sup><small>31</small></sup>  A za ulaz u Debir načini dvokrilna vrata od maslinova  drveta; dovraci s pragom bijahu na pet uglova. </p>
<p id="v32"><sup><small>32</small></sup>  Oba krila  na vratima od maslinova drveta ukrasi likovima kerubina, palma  i rastvorenih cvjetova, i sve ih obloži zlatom; listićima zlata  oblijepi kerubine i palme. </p>
<p id="v33"><sup><small>33</small></sup>  Tako i za ulaz u Hekal načini  vrata od maslinova drveta, sa četverokutnim dovracima. </p>
<p id="v34"><sup><small>34</small></sup>  Oba  krila na vratima bijahu od čempresova drveta i oba se otvarahu  na jednu i na drugu stranu. </p>
<p id="v35"><sup><small>35</small></sup>  Urezao je na njima kerubine,  palme i rastvorene cvjetove i obložio zlatom sve što bijaše urezano. </p>
<p id="v36"><sup><small>36</small></sup>  Potom je sagradio unutrašnje predvorje od tri reda klesanog  kamena i jednoga reda tesanih greda cedrovih. </p>
<p id="v37"><sup><small>37</small></sup>  Temelji su  Hramu Jahvinu bili položeni četvrte godine, mjeseca Ziva; </p>
<p id="v38"><sup><small>38</small></sup>  a  jedanaeste godine, mjeseca Bula - to je osmi mjesec - Hram je  dovršen sa svim dijelovima i sa svim što mu pripada. Salomon  ga sagradi za sedam godina. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Kings/5">
          <span class="mdi mdi-arrow-left-drop-circle"></span><span class="pl-2">1 Kraljevima - Poglavlje 5</span>
        </a>
        </td>
        <td>
        <a href="/hr/Bible/1_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Kings/7">
          <span class="pr-2">1 Kraljevima - Poglavlje 7</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 6:13 <i>On neće napustiti</i>: <a href="/hr/The_Urantia_Book/3#p1_4">KU 3:1.4</a>. </li>
</ol>
</div>
