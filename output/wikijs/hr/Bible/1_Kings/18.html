<!--
title: "1 Kraljevima - Poglavlje 18"
description: 
published: true
date: 2025-11-18T12:59:53Z
tags: bible, bible—1 kings
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Kings/17">
          <span class="mdi mdi-arrow-left-drop-circle"></span><span class="pl-2">1 Kraljevima - Poglavlje 17</span>
        </a>
        </td>
        <td>
        <a href="/hr/Bible/1_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Kings/19">
          <span class="pr-2">1 Kraljevima - Poglavlje 19</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Prošlo je mnogo vremena i riječ Jahvina bi upravljena treće  godine Iliji: "Idi, pokaži se Ahabu, jer želim pustiti kišu na  lice zemlje." </p>
<p id="v2"><sup><small>2</small></sup>  I ode Ilija da se pokaže Ahabu. Kako je glad u Samariji bivala teža, </p>
<p id="v3"><sup><small>3</small></sup>  pozva Ahab dvorskog  upravitelja Obadiju. Taj se Obadija veoma bojao Jahve; </p>
<p id="v4"><sup><small>4</small></sup>  jer  kad je Izebela poubijala proroke Jahvine, on je uzeo stotinu  proroka i sakrio ih po pedeset u jednu spilju, gdje ih je hranio  kruhom i pojio vodom. </p>
<p id="v5"><sup><small>5</small></sup>  I reče Ahab Obadiji: "Hajde, obići ćemo  svu zemlju, sve izvore i sve potoke, možda ćemo naći trave da  sačuvamo u životu konje i mazge i da nam ne propadne stoka." </p>
<p id="v6"><sup><small>6</small></sup>  Podijelili su zemlju koju će pretražiti: Ahab je sam otišao  jednim putem, a Obadija je pošao sam drugim putem. </p>
<p id="v7"><sup><small>7</small></sup>  I kad je Obadija bio na putu, eto mu u susret Ilije; poznavši  ga, pade ničice i reče: "Jesi li to ti, gospodaru Ilija!" </p>
<p id="v8"><sup><small>8</small></sup>  On  mu odgovori: "Ja sam! Idi i reci svome gospodaru: 'Evo Ilije!'" </p>
<p id="v9"><sup><small>9</small></sup>  Odgovori mu Obadija: "Što sam sagriješio te slugu svojega  predaješ u ruke Ahabu da me ubije? </p>
<p id="v10"><sup><small>10</small></sup>  Živoga mi Jahve, tvoga  Boga, nema naroda ili kraljevstva kamo moj gospodar nije slao  da te traže. I kad su mu rekli: 'Nema ga!' zakleo je kraljevstvo  i narod što te nisu našli. </p>
<p id="v11"><sup><small>11</small></sup>  I sada mi naređuješ: 'Idi, reci  svome gospodaru: Evo Ilije!' </p>
<p id="v12"><sup><small>12</small></sup>  Ali kad ja odem od tebe, Duh  Jahvin odnijet će te ne znam kamo, a ja ću doći i obavijestiti  Ahaba. Pa kad te ne nađe, ubit će me! A tvoj se sluga boji Jahve  od mladosti svoje! </p>
<p id="v13"><sup><small>13</small></sup>  Zar nije poznato mome gospodaru što sam  učinio kad je ono Izebela poubijala proroke Jahvine? Sakrio sam  stotinu proroka, po pedeset u jednu spilju, i kruhom ih uzdržavao  i vodom. </p>
<p id="v14"><sup><small>14</small></sup>  I sada ti naređuješ: 'Idi, reci svome gospodaru:  Evo Ilije!' Pa on će me ubiti!" </p>
<p id="v15"><sup><small>15</small></sup>  Ilija mu odgovori: "Živoga mi Jahve Sebaota, komu služim, još ću mu se danas pokazati." <sup id="cite1"><a href="#fn1">[1]</a></sup></p>
<p id="v16"><sup><small>16</small></sup>  Obadija pođe u susret Ahabu i donese mu vijest, a Ahab  pođe u susret Iliji. </p>
<p id="v17"><sup><small>17</small></sup>  Kad Ahab ugleda Iliju, reče mu: "Jesi  li ti onaj koji upropašćuješ Izraela?" <sup id="cite2"><a href="#fn2">[2]</a></sup></p>
<p id="v18"><sup><small>18</small></sup>  Ilija odgovori: "Ne  upropašćujem ja Izraela, nego ti i tvoja obitelj, jer ste ostavili  Jahvu, a ti si sljedbenik Baala. </p>
<p id="v19"><sup><small>19</small></sup>  Sada sakupi sav Izrael preda  me na gori Karmelu i četiri stotine pedeset proroka Baalovih  koji jedu za stolom Izebelinim." </p>
<p id="v20"><sup><small>20</small></sup>  Ahab pozva sve sinove Izraelove i sakupi proroke na gori  Karmelu. </p>
<p id="v21"><sup><small>21</small></sup>  Ilija pristupi svemu narodu i reče: "Dokle ćete  hramati na obje strane? Ako je Jahve Bog, slijedite ga; ako je  Baal, slijedite njega." A narod mu nije ništa odgovorio. </p>
<p id="v22"><sup><small>22</small></sup>  Ilija  nastavi: "Ja sam još jedini ostao kao prorok Jahvin, a Baalovih  je proroka četiri stotine i pedeset. </p>
<p id="v23"><sup><small>23</small></sup>  Dajte nam dva junca.  Neka oni izaberu sebi jednoga, neka ga sasijeku i stave na drva, ali neka ne podmeću ognja. Ja ću spremiti drugoga junca i neću  podmetati ognja. </p>
<p id="v24"><sup><small>24</small></sup>  Vi zazovite ime svoga boga, a ja ću zazvati  ime Jahvino: bog koji odgovori ognjem pravi je Bog." Sav narod  odgovori: "Dobro!" </p>
<p id="v25"><sup><small>25</small></sup>  Potom reče Ilija prorocima Baalovim: "Izaberite sebi  jednoga junca i počnite, jer vas je mnogo više. Zazovite ime  svoga boga, ali ne stavljajte ognja." </p>
<p id="v26"><sup><small>26</small></sup>  Oni uzeše junca koji je njima pripao i pripremiše ga.  Zazivali su ime Baalovo od jutra do podne govoreći: "O Baale, usliši nas!" Ali nije bilo ni glasa, ni odgovora. I skakahu  i prigibahu koljena pred žrtvenikom koji su načinili. </p>
<p id="v27"><sup><small>27</small></sup>  U podne im se Ilija naruga i reče: "Glasnije vičite,  jer on je bog; zauzet je, ili ima posla, ili je na putu; možda  spava, pa ga treba probuditi!" </p>
<p id="v28"><sup><small>28</small></sup>  A oni okrenuše vikati još  glasnije i parati se noževima i sulicama, kako je u njih običaj, sve dok ih nije oblila krv. </p>
<p id="v29"><sup><small>29</small></sup>  Kad je prošlo podne, pali su  u bunilo i bjesnjeli sve dok nije bilo vrijeme da se prinese  žrtva; ali nije bilo nikakva glasa ni odgovora niti znaka da  ih tkogod sluša. </p>
<p id="v30"><sup><small>30</small></sup>  Tada Ilija reče svemu narodu: "Priđite k meni!" I sav  mu narod pristupi. On popravi žrtvenik Jahvin koji bijaše srušen. </p>
<p id="v31"><sup><small>31</small></sup>  Ilija uze dvanaest kamenova prema broju plemena sinova Jakova, kome je Bog rekao: "Izrael će biti ime tvoje!" </p>
<p id="v32"><sup><small>32</small></sup>  I sagradi  od toga kamenja žrtvenik Imenu Jahvinu i iskopa jarak oko žrtvenika, širok da bi se mogle posijati dvije mjere pšenice. </p>
<p id="v33"><sup><small>33</small></sup>  Složi  drva, rasiječe junca i stavi ga na drva. </p>
<p id="v34"><sup><small>34</small></sup>  Tada reče: "Napunite  vodom četiri vrča i izlijte na paljenicu i na drva!" Učiniše  tako. Zapovjedi im: "Ponovite", i oni ponoviše. Tada reče: "Učinite  i treći put." Oni tako i treći put. </p>
<p id="v35"><sup><small>35</small></sup>  Voda je tekla oko žrtvenika  i jarak se ispunio vodom. </p>
<p id="v36"><sup><small>36</small></sup>  Kad bijaše vrijeme da se prinese žrtva, pristupi prorok  Ilija i reče: "Jahve, Bože Abrahamov, Izakov i Izraelov, objavi  danas da si ti Bog u Izraelu, da sam ja sluga tvoj i da sam po  zapovijedi tvojoj učinio sve ovo. </p>
<p id="v37"><sup><small>37</small></sup>  Usliši me, Jahve; usliši  me, da bi sav ovaj narod znao da si ti, Jahve, Bog i da ćeš ti  obratiti njihova srca." </p>
<p id="v38"><sup><small>38</small></sup>  I oganj Jahvin pade i proguta paljenicu i drva, kamenje  i prašinu, čak i vodu u jarku isuši. <sup id="cite3"><a href="#fn3">[3]</a></sup></p>
<p id="v39"><sup><small>39</small></sup>  Sav narod se uplaši, ljudi padoše ničice i rekoše: "Jahve je Bog! Jahve je Bog!" </p>
<p id="v40"><sup><small>40</small></sup>  Ilija im reče: "Pohvatajte proroke Baalove da nijedan od  njih ne utekne!" I oni ih pohvataše. Ilija ih odvede do potoka  Kišona i ondje ih pobi. <sup id="cite4"><a href="#fn4">[4]</a></sup></p>
<p id="v41"><sup><small>41</small></sup>  Ilija reče Ahabu: "Idi gore, jedi i pij, jer čujem šumor  kiše." </p>
<p id="v42"><sup><small>42</small></sup>  Dok je Ahab otišao gore da jede i pije, Ilija se popeo  na vrh Karmela, prignuo se zemlji i sakrio lice među koljena. </p>
<p id="v43"><sup><small>43</small></sup>  Rekao je zatim svome momku: "Idi gore i pogledaj prema moru."  On ode gore, pogleda i reče: "Ništa nema ondje!" Ilija odgovori:  "Vrati se sedam puta." </p>
<p id="v44"><sup><small>44</small></sup>  Ali sedmoga puta reče momak: "Eno  se oblak, malen kao dlan čovječji, diže od mora." Tada reče Ilija:  "Idi, kaži Ahabu: 'Upregni i silazi da te kiša ne uhvati.'" </p>
<p id="v45"><sup><small>45</small></sup>  Odjednom se nebo zamrači od oblaka i vihora i pade jaka  kiša. Ahab se pope na kola i odveze u Jizreel. </p>
<p id="v46"><sup><small>46</small></sup>  Ruka je Jahvina  bila nad Ilijom te on, opasavši se, otrča pred Ahabom sve do  u blizinu Jizreela. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Kings/17">
          <span class="mdi mdi-arrow-left-drop-circle"></span><span class="pl-2">1 Kraljevima - Poglavlje 17</span>
        </a>
        </td>
        <td>
        <a href="/hr/Bible/1_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Kings/19">
          <span class="pr-2">1 Kraljevima - Poglavlje 19</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 18:15 <i>Više nije Gospodar nad vojskama</i>: <a href="/hr/The_Urantia_Book/194#p3_11">KU 194:3.11</a>. </li>
  <li id="fn2"><a href="#cite2">↑</a> 18:17-40 <i>Jahve protiv Baala</i>: <a href="/hr/The_Urantia_Book/97#p3_5">KU 97:3.5</a>. </li>
  <li id="fn3"><a href="#cite3">↑</a> 18:38 <i>Vatra od Bogova</i>: <a href="/hr/The_Urantia_Book/69#p6_6">KU 69:6.6</a>. </li>
  <li id="fn4"><a href="#cite4">↑</a> 18:40 <i>Baalov neprijatelj</i>: <a href="/hr/The_Urantia_Book/97#p2_1">KU 97:2.1</a>. </li>
</ol>
</div>
