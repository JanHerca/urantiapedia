<!--
title: "1 Kraljevima - Poglavlje 3"
description: 
published: true
date: 2025-11-18T12:59:53Z
tags: bible, bible—1 kings
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Kings/2">
          <span class="mdi mdi-arrow-left-drop-circle"></span><span class="pl-2">1 Kraljevima - Poglavlje 2</span>
        </a>
        </td>
        <td>
        <a href="/hr/Bible/1_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Kings/4">
          <span class="pr-2">1 Kraljevima - Poglavlje 4</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Salomon se sprijatelji s faraonom, kraljem egipatskim: oženi  se kćerju faraonovom i uvede je u Davidov grad dokle ne dovrši  gradnju svoga dvora, Hrama Jahvina i zidova oko Jeruzalema. </p>
<p id="v2"><sup><small>2</small></sup>  Narod  je pak prinosio žrtve na uzvišicama, jer još nije bio sagrađen  do toga vremena dom imenu Jahvinu. <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  A Salomon je ljubio Jahvu:  ravnao se prema naredbama svoga oca Davida, samo je prinosio  klanice i kađenice na uzvišicama. </p>
<p id="v4"><sup><small>4</small></sup>  Kralj ode u Gibeon da prinese žrtvu, jer ondje bijaše  najveća uzvišica. Salomon prinese tisuću paljenica na tom žrtveniku. </p>
<p id="v5"><sup><small>5</small></sup>  U Gibeonu se Jahve javi Salomonu noću u snu. Bog reče: "Traži  što da ti dadem." </p>
<p id="v6"><sup><small>6</small></sup>  Salomon odgovori: "Veoma si naklon bio svome  sluzi Davidu, mome ocu, jer je hodio pred tobom u vjernosti,  pravednosti i poštenju srca svoga; i sačuvao si mu tu veliku  milost i dao si da jedan od njegovih sinova sjedi na njegovu  prijestolju. </p>
<p id="v7"><sup><small>7</small></sup>  Sada, o Jahve, Bože moj, ti si učinio kraljem  slugu svoga na mjesto moga oca Davida, a ja sam još sasvim mlad  te još ne znam vladati. </p>
<p id="v8"><sup><small>8</small></sup>  Tvoj je sluga usred naroda koji si  izabrao; naroda brojnog, koji se ne da izbrojiti ni popisati. <sup id="cite2"><a href="#fn2">[2]</a></sup></p>
<p id="v9"><sup><small>9</small></sup>  Podaj svome sluzi pronicavo srce da može suditi tvom narodu, razlikovati dobro od zla, jer tko bi mogao upravljati tvojim  narodom koji je tako velik!" </p>
<p id="v10"><sup><small>10</small></sup>  Bijaše milo Jahvi što je Salomon to zamolio. </p>
<p id="v11"><sup><small>11</small></sup>  Zato  mu Jahve reče: "Jer si to tražio, a nisi iskao ni duga života, ni bogatstva, ni smrti svojih neprijatelja, nego pronicavost  u prosuđivanju pravice, </p>
<p id="v12"><sup><small>12</small></sup>  evo ću učiniti po riječima tvojim:  dajem ti srce mudro i razumno, kakvo nije imao nitko prije tebe  niti će ga imati itko poslije tebe, </p>
<p id="v13"><sup><small>13</small></sup>  ali ti dajem i što nisi  tražio: bogatstvo i slavu kakve nema nitko među kraljevima. </p>
<p id="v14"><sup><small>14</small></sup>  I  ako budeš stupao mojim putovima i budeš se držao mojih zakona  i zapovijedi, kao što je činio tvoj otac David, umnožit ću tvoje  dane." </p>
<p id="v15"><sup><small>15</small></sup>  Salomon se probudi, i gle: bijaše to san. On se vrati  u Jeruzalem i stade pred Kovčeg saveza Jahvina; prinese paljenice  i žrtve pričesnice i priredi gozbu svim slugama svojim. </p>
<p id="v16"><sup><small>16</small></sup>  Tada dođoše dvije bludnice kralju i stadoše preda nj. </p>
<p id="v17"><sup><small>17</small></sup>  I reče jedna žena: "Dopusti, gospodaru moj! Ja i ova žena  u istoj kući živimo i ja sam rodila kraj nje u kući. </p>
<p id="v18"><sup><small>18</small></sup>  A trećega  dana poslije moga porođaja rodi i ova žena. Bile smo zajedno  i nikoga stranog s nama; samo nas dvije u kući. </p>
<p id="v19"><sup><small>19</small></sup>  Jedne noći  umrije sin ove žene jer bijaše legla na njega. </p>
<p id="v20"><sup><small>20</small></sup>  I ustade ona  usred noći, uze moga sina o boku mojem, dok je tvoja sluškinja  spavala, i stavi ga sebi u naručje, a svoga mrtvog sina stavi  kraj mene. </p>
<p id="v21"><sup><small>21</small></sup>  A kad ujutro ustadoh da podojim svoga sina, gle:  on mrtav! I kad sam pažljivije pogledala, razabrah: nije to moj  sin koga sam ja rodila!" </p>
<p id="v22"><sup><small>22</small></sup>  Tada reče druga žena: "Ne, nije tako. Moj je sin onaj  živi, a tvoj je onaj koji je mrtav!" A prva joj odvrati: "Nije  istina! Tvoj je sin onaj koji je mrtav, a moj je onaj koji živi!"  I tako se prepirahu pred kraljem. </p>
<p id="v23"><sup><small>23</small></sup>  A kralj onda progovori: "Ova kaže: 'Ovaj živi moj je  sin, a onaj mrtvi tvoj'; druga pak kaže: 'Nije, nego je tvoj  sin mrtav, a moj je onaj živi.' </p>
<p id="v24"><sup><small>24</small></sup>  Donesite mi mač!" naredi  kralj. I donesoše mač pred kralja, </p>
<p id="v25"><sup><small>25</small></sup>  a on reče: "Rasijecite  živo dijete nadvoje i dajte polovinu jednoj, a polovinu drugoj." </p>
<p id="v26"><sup><small>26</small></sup>  Tada ženu, majku živog djeteta, zabolje srce za sinom  i povika ona kralju: "Ah, gospodaru! Neka se njoj dade dijete, samo ga nemojte ubijati!" A ona druga govoraše: "Neka ne bude  ni meni ni tebi: rasijecite ga!" </p>
<p id="v27"><sup><small>27</small></sup>  Onda progovori kralj i reče: "Dajte dijete prvoj, nipošto  ga ne ubijajte! Ona mu je majka." </p>
<p id="v28"><sup><small>28</small></sup>  Sav je Izrael čuo presudu koju je izrekao kralj i poštovali  su kralja, jer su vidjeli da je u njemu božanska mudrost u izricanju  pravde. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Kings/2">
          <span class="mdi mdi-arrow-left-drop-circle"></span><span class="pl-2">1 Kraljevima - Poglavlje 2</span>
        </a>
        </td>
        <td>
        <a href="/hr/Bible/1_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Kings/4">
          <span class="pr-2">1 Kraljevima - Poglavlje 4</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 3:2-3 <i>Visoka mjesta</i>: <a href="/hr/The_Urantia_Book/85#p1_5">KU 85:1.5</a>. </li>
  <li id="fn2"><a href="#cite2">↑</a> 3:8 <i>Izabrani Božji narod</i>: <a href="/hr/The_Urantia_Book/96#p5_6">KU 96:5.6</a>.  <i>Odabrani ljudi</i>: <a href="/hr/The_Urantia_Book/121#p2_8">KU 121:2.8</a>.  <i>Odabrani ljudi</i>: <a href="/hr/The_Urantia_Book/93#p5_1">KU 93:5.1</a>.  <i>Odabrani ljudi</i>: <a href="/hr/The_Urantia_Book/97#p4_2">KU 97:4.2</a>.  <i>Odabrani ljudi</i>: <a href="/hr/The_Urantia_Book/96#p2_3">KU 96:2.3</a>.  <i>Odabrani ljudi</i>: <a href="/hr/The_Urantia_Book/97#p10_1">KU 97:10.1</a>. </li>
</ol>
</div>
