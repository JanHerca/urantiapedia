<!--
title: "1 Kraljevima - Poglavlje 1"
description: 
published: true
date: 2025-11-18T12:59:53Z
tags: bible, bible—1 kings
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        </td>
        <td>
        <a href="/hr/Bible/1_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Kings/2">
          <span class="pr-2">1 Kraljevima - Poglavlje 2</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Kralj David bijaše ostario i odmakao u godinama; premda su  ga pokrivali mnogim pokrivačima, nije se mogao ugrijati. </p>
<p id="v2"><sup><small>2</small></sup>  Tada  mu rekoše njegove sluge: "Trebalo bi potražiti za gospodara mladu  djevojku koja bi dvorila kralja i služila mu: kad bude spavala  na njegovu krilu, to će ugrijati kralja gospodara." </p>
<p id="v3"><sup><small>3</small></sup>  Potražiše, dakle, lijepu djevojku po svoj zemlji izraelskoj; i nađoše Abišagu  Šunamku te je dovedoše kralju. </p>
<p id="v4"><sup><small>4</small></sup>  Djevojka je bila izvanredno  lijepa; njegovala je kralja i služila mu, ali je on ne upozna. </p>
<p id="v5"><sup><small>5</small></sup>  Uto se Adonija, sin Hagitin, pooholi i pomisli: "Ja ću  biti kralj!" Zato nabavi sebi kola i konjanika i pedeset ljudi  koji su išli pred njim. </p>
<p id="v6"><sup><small>6</small></sup>  Njegov ga otac za svoga života nikad  nije ukorio niti ga kad upitao: "Zašto tako činiš?" Bio je, osim  toga, stasit i lijep, a mati ga rodila poslije Abšaloma. </p>
<p id="v7"><sup><small>7</small></sup>  On  se dogovarao s Joabom, sinom Sarvijinim, i sa svećenikom Ebjatarom, pa se obojica priključiše Adoniji. </p>
<p id="v8"><sup><small>8</small></sup>  Ali svećenik Sadok i Jojadin  sin Benaja, prorok Natan, Šimej i Rei i junaci Davidovi ne pristadoše  uz Adoniju. </p>
<p id="v9"><sup><small>9</small></sup>  Jednom nakla Adonija ovaca, volova i tovljene  teladi za žrtvu kod Zoheledskog kamena, blizu izvora Rogela,  te pozva svu svoju braću, sinove kraljeve, i sve Judejce u kraljevoj  službi; </p>
<p id="v10"><sup><small>10</small></sup>  ali ne pozva proroka Natana, ni Benaje, ni ostalih  junaka, a ni svoga brata Salomona. </p>
<p id="v11"><sup><small>11</small></sup>  Tada reče Natan Bat-Šebi, majci Salomonovoj: "Zar nisi  čula da je Adonija, sin Hagitin, postao kraljem, a da David,  naš gospodar, o tome i ne zna? </p>
<p id="v12"><sup><small>12</small></sup>  Dođi da te savjetujem kako  bi mogla spasiti život svoj i svoga sina Salomona. </p>
<p id="v13"><sup><small>13</small></sup>  Hajde, otiđi kralju Davidu i reci mu: 'Zar se nisi ti, gospodaru moj  kralju, zakleo svojoj službenici govoreći: Tvoj sin Salomon kraljevat  će poslije mene, i on će sjediti na mome prijestolju! Kako sada  Adonija posta kraljem?' </p>
<p id="v14"><sup><small>14</small></sup>  I dok ti budeš ondje i razgovorala  se s kraljem, doći ću ja za tobom i potvrditi tvoje riječi." </p>
<p id="v15"><sup><small>15</small></sup>  Bat-Šeba ode kralju u odaje - a on je bio vrlo star i  Abišaga Šunamka služila mu. </p>
<p id="v16"><sup><small>16</small></sup>  Pokloni mu se Bat-Šeba i pade  ničice pred kraljem, a kralj upita: "Što želiš?" </p>
<p id="v17"><sup><small>17</small></sup>  Ona mu odgovori:  "Gospodaru, ti si se zakleo službenici svojoj Jahvom, Bogom svojim:  'Tvoj sin Salomon kraljevat će poslije mene, on će sjesti na  moje prijestolje.' </p>
<p id="v18"><sup><small>18</small></sup>  A sada je, evo, Adonija postao kraljem, a ti, kralju, gospodaru moj, ništa o tome i ne znaš! </p>
<p id="v19"><sup><small>19</small></sup>  Naklao  je on mnogo volova, tovljene teladi i ovaca za žrtvu i pozvao  je sve sinove kraljeve, svećenika Ebjatara i vojskovođu Joaba, ali slugu tvoga Salomona nije pozvao. </p>
<p id="v20"><sup><small>20</small></sup>  U tebe su sada, gospodaru  moj i kralju, uprte oči svega Izraela da mu ti objaviš tko će  te naslijediti na tvome prijestolju, kralju, gospodaru moj. </p>
<p id="v21"><sup><small>21</small></sup>  Inače, čim počine kralj, gospodar moj, kraj svojih otaca, ja i moj  sin Salomon bit ćemo krivci." </p>
<p id="v22"><sup><small>22</small></sup>  Dok je ona još govorila s kraljem, dođe prorok Natan. </p>
<p id="v23"><sup><small>23</small></sup>  Javiše kralju: "Ovdje je prorok Natan." On uđe kralju i pade  ničice pred njim. </p>
<p id="v24"><sup><small>24</small></sup>  Natan reče: "Gospodaru moj i kralju, jesi  li ti odredio: 'Adonija će kraljevati poslije mene i sjedit će  na mome prijestolju?' </p>
<p id="v25"><sup><small>25</small></sup>  Jer evo danas je sišao i naklao volova, ugojene teladi i ovaca za žrtvu i pozvao je sve sinove kraljeve, vojskovođe i svećenika Ebjatara; eno ih gdje jedu i piju s njim  i kliču: 'Živio kralj Adonija!' </p>
<p id="v26"><sup><small>26</small></sup>  Ali mene, tvoga slugu, svećenika  Sadoka, a ni Benaju, sina Jojadina, ni tvoga slugu Salomona nije  pozvao. </p>
<p id="v27"><sup><small>27</small></sup>  Zar se to dogodilo s voljom gospodara moga kralja, a da nisi obavijestio svoga vjernog sluge tko će biti nasljednik  na prijestolju gospodara moga kralja?" </p>
<p id="v28"><sup><small>28</small></sup>  Tada progovori David i reče: "Pozovite mi Bat-Šebu!"  Ona dođe kralju i stupi preda nj. </p>
<p id="v29"><sup><small>29</small></sup>  Kralj se tada zakle: "Tako  mi Jahve živoga koji me izbavio iz svih nevolja! </p>
<p id="v30"><sup><small>30</small></sup>  Danas ću  ti ispuniti kako sam ti se zakleo Jahvom, Bogom Izraelovim: tvoj  će sin Salomon kraljevati poslije mene, on će sjediti na mome  prijestolju!" </p>
<p id="v31"><sup><small>31</small></sup>  Nato se nakloni Bat-Šeba licem do zemlje, pokloni se  pred kraljem i reče: "Neka vječno živi gospodar moj kralj David!" </p>
<p id="v32"><sup><small>32</small></sup>  A kralj David reče: "Pozovite mi svećenika Sadoka, proroka  Natana i Benaju, sina Jojadina." I dođoše oni pred kralja, </p>
<p id="v33"><sup><small>33</small></sup>  a on im reče: "Uzmite sluge  svoga gospodara sa sobom, posadite moga sina Salomona na moju  mazgu i odvedite ga do Gihona. </p>
<p id="v34"><sup><small>34</small></sup>  Ondje neka ga svećenik Sadok  i prorok Natan pomažu za kralja nad Izraelom. Zatrubite tada  i obznanite: 'Živio kralj Salomon!' </p>
<p id="v35"><sup><small>35</small></sup>  Zatim se uspnite amo  s njim i neka uđe i sjedne na moje prijestolje i neka kraljuje  mjesto mene, jer moja je volja: on neka bude glava nad Izraelom  i nad Judom." </p>
<p id="v36"><sup><small>36</small></sup>  Benaja, sin Jojadin, reče kralju: "Amen - tako neka bude!  To je i riječ Jahve, Gospodara kraljeva! </p>
<p id="v37"><sup><small>37</small></sup>  Kao što je Jahve  bio s mojim gospodarem kraljem, tako neka bude i sa Salomonom!  Neka uzvisi prijestolje njegovo još više nego prijestolje kralja  Davida, gospodara moga!" </p>
<p id="v38"><sup><small>38</small></sup>  Svećenik Sadok, prorok Natan, Jojadin sin Benaja, Kerećani  i Pelećani siđoše i posadiše Salomona na kraljevu mazgu i odvedoše  ga na Gihon. </p>
<p id="v39"><sup><small>39</small></sup>  Svećenik Sadok donese iz Šatora rog s uljem  i pomaza Salomona. Tada odjeknuše trube i sav narod povika: "Živio  kralj Salomon!" </p>
<p id="v40"><sup><small>40</small></sup>  I sav narod pođe za njim gore i sviraše puk  u svirale i klicaše tako da se sva zemlja tresla. </p>
<p id="v41"><sup><small>41</small></sup>  Čuo to Adonija i svi njegovi uzvanici. Baš su bili pri  kraju gozbe. I Joab je čuo trube pa upita: "Čemu ta buka u gradu?" </p>
<p id="v42"><sup><small>42</small></sup>  Dok je on još govorio, stiže Jonatan, sin svećenika Ebjatara, i Adonija mu reče: "Ti si valjan čovjek, zacijelo nosiš dobru  vijest!" </p>
<p id="v43"><sup><small>43</small></sup>  Jonatan odgovori: "Jest, naš gospodar, kralj David, učinio  je Salomona kraljem! </p>
<p id="v44"><sup><small>44</small></sup>  Kralj je poslao s njim svećenika Sadoka, proroka Natana i Jojadina sina Benaju, i Kerećane i Pelećane.  Oni ga posadiše na kraljevu mazgu, </p>
<p id="v45"><sup><small>45</small></sup>  i svećenik Sadok i prorok  Natan pomazaše ga na Gihonu za kralja. Zatim su sišli radosno  kličući, i sav je grad uzavreo; to je buka koju ste čuli. </p>
<p id="v46"><sup><small>46</small></sup>  Još  više: Salomon je već sjeo na kraljevsko prijestolje </p>
<p id="v47"><sup><small>47</small></sup>  i došle  su sluge kraljeve čestitati našem gospodaru kralju Davidu govoreći:  'Neka Bog tvoj proslavi ime Salomonovo više od imena tvoga i  prijestolje njegovo uzvisi više od tvoga.' Kralj se tada poklonio  na svojoj postelji </p>
<p id="v48"><sup><small>48</small></sup>  i ovako rekao: 'Neka je blagoslovljen  Jahve, Bog Izraelov, koji mi dade danas da mogu vidjeti svojim  očima jednoga od mojih kako sjedi na mome prijestolju.'" </p>
<p id="v49"><sup><small>49</small></sup>  Svi uzvanici Adonijini, uplašeni, ustadoše od stola i  raziđoše se svaki svojim putem. </p>
<p id="v50"><sup><small>50</small></sup>  Adonija pak, u strahu od  Salomona, usta i ode te se uhvati za rogove žrtvenika. </p>
<p id="v51"><sup><small>51</small></sup>  Javiše  Salomonu: "Gle, Adonija se uplašio kralja Salomona i eno se drži  za rogove žrtvenika govoreći: 'Neka mi se danas kralj Salomon  zakune da neće sluge svoga mačem pogubiti.'" </p>
<p id="v52"><sup><small>52</small></sup>  Salomon reče nato: "Ako se pokaže poštenim čovjekom,  neće mu ni vlas s glave pasti na zemlju; a nađe li se u zlu,  poginut će." </p>
<p id="v53"><sup><small>53</small></sup>  Tada zapovjedi Salomon da ga odmaknu od žrtvenika;  on dođe i pade ničice pred Salomonom, koji mu reče: "Pođi svome  domu!" </p>
<br/>
<figure class="table chapter-navigator">
  <table>
    <tbody>
      <tr>
        <td>
        </td>
        <td>
        <a href="/hr/Bible/1_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Kings/2">
          <span class="pr-2">1 Kraljevima - Poglavlje 2</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
