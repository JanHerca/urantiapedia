<!--
title: "1 Kraljevima - Poglavlje 21"
description: 
published: true
date: 2025-11-18T12:59:53Z
tags: bible, bible—1 kings
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Kings/20">
          <span class="mdi mdi-arrow-left-drop-circle"></span><span class="pl-2">1 Kraljevima - Poglavlje 20</span>
        </a>
        </td>
        <td>
        <a href="/hr/Bible/1_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Kings/22">
          <span class="pr-2">1 Kraljevima - Poglavlje 22</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Nakon tih događaja dogodilo se ovo: Nabot Jizreelac imao vinograd  kraj palače Ahaba, kralja samarijskog, <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  i Ahab ovako reče Nabotu:  "Ustupi mi svoj vinograd da mi bude za povrtnjak jer je blizu  moje kuće. Ja ću ti dati za nj bolji vinograd, ili, ako to želiš, dat ću ti novca koliko vrijedi." </p>
<p id="v3"><sup><small>3</small></sup>  Ali Nabot reče Ahabu: "Jahve  me sačuvao od toga da ti ustupim baštinu svojih otaca!" </p>
<p id="v4"><sup><small>4</small></sup>  Ahab se vrati kući mrk i ljutit zbog riječi koju mu je  Nabot Jizreelac rekao: "Ne dam ti baštine svojih otaca." Legao  je na postelju i okrenuo lice i nije htio okusiti hrane. </p>
<p id="v5"><sup><small>5</small></sup>  Dođe  mu njegova žena Izebela i reče: "Zašto si zlovoljan i ne mariš  za hranu?" </p>
<p id="v6"><sup><small>6</small></sup>  On joj odgovori: "Govorio sam Nabotu Jizreelcu  i rekao mu: 'Ustupi mi svoj vinograd za novac, ili, ako ti je  draže, dat ću ti drugi vinograd za taj.' Ali mi je on rekao:  'Ne dam ti svoga vinograda.'" </p>
<p id="v7"><sup><small>7</small></sup>  Tada mu žena Izebela reče: "Jesi  li ti onaj koji kraljuje nad Izraelom! Ustani i jedi i budi dobre  volje. Ja ću ti pribaviti vinograd Nabota Jizreelca." </p>
<p id="v8"><sup><small>8</small></sup>  I napisa ona pisma u ime Ahabovo i zapečati ih kraljevskim  pečatom. Pisma je poslala starješinama i glavarima Nabotovim  sugrađanima. </p>
<p id="v9"><sup><small>9</small></sup>  U tim je pismima napisala: "Proglasite post i  postavite Nabota na čelo naroda. <sup id="cite2"><a href="#fn2">[2]</a></sup></p>
<p id="v10"><sup><small>10</small></sup>  Postavite prema njemu dva  nitkova koji će ga optužiti: 'Proklinjao si Boga i kralja!' Tada  ga izvedite i kamenujte ga da pogine." </p>
<p id="v11"><sup><small>11</small></sup>  I učiniše ljudi Nabotova grada, starješine i glavari, kako im je Izebela zapovjedila i kako je pisalo u pismima koja  im je uputila. </p>
<p id="v12"><sup><small>12</small></sup>  Proglasiše post i Nabota postaviše na čelo  naroda. </p>
<p id="v13"><sup><small>13</small></sup>  Tada dođoše dva nitkova, sjedoše mu nasuprot i optužiše  Nabota pred narodom: "Nabot je proklinjao Boga i kralja." I tako  izvedoše Nabota izvan grada, zasuše ga kamenjem i on pogibe. </p>
<p id="v14"><sup><small>14</small></sup>  Zatim poručiše Izebeli: "Nabot je kamenovan i umro je." </p>
<p id="v15"><sup><small>15</small></sup>  Pošto  je Izebela čula da je Nabot kamenovan i da je umro, reče Ahabu:  "Ustani i zaposjedni vinograd što ti ga Nabot Jizreelac ne htjede  ustupiti za novac. Nabot više nije živ, on je mrtav." </p>
<p id="v16"><sup><small>16</small></sup>  Kada  je Ahab doznao da je Nabot mrtav, ustade i siđe u vinograd Nabota  Jizreelca da ga zaposjedne. </p>
<p id="v17"><sup><small>17</small></sup>  Tada bi upućena riječ Jahvina Iliji Tišbijcu: <sup id="cite3"><a href="#fn3">[3]</a></sup> <sup id="cite4"><a href="#fn4">[4]</a></sup></p>
<p id="v18"><sup><small>18</small></sup>  "Ustani  i siđi u Samariju, u susret Ahabu, kralju izraelskom. Eno ga  u vinogradu Nabotovu u koji je sišao da ga zaposjedne. </p>
<p id="v19"><sup><small>19</small></sup>  Reci  mu: 'Ovako veli Jahve: Umorio si, oteo si! Zato ovako veli Jahve:  Na mjestu gdje su psi lizali Nabotovu krv, lizat će psi i tvoju.'" </p>
<p id="v20"><sup><small>20</small></sup>  Ahab reče Iliji: "Nađe li me, neprijatelju moj?" Ilija odgovori:  "Nađoh te, jer si se prodao da činiš što je zlo u očima Jahvinim. </p>
<p id="v21"><sup><small>21</small></sup>  Evo, tek što nisam navukao na te nesreću. Pomest ću tvoje  potomstvo, istrijebiti Ahabu sve što mokri uza zid, robove i  slobodnjake u Izraelu. </p>
<p id="v22"><sup><small>22</small></sup>  Učinit ću s tvojom kućom kao s kućom  Jeroboama, sina Nebatova, i s kućom Baše, sina Ahijina, jer si  me rasrdio i naveo Izraela na grijeh. </p>
<p id="v23"><sup><small>23</small></sup>  I nad Izebelom reče  Jahve: psi će proždrijeti Izebelu na Jizreelskom polju. </p>
<p id="v24"><sup><small>24</small></sup>  Tko  od obitelji Ahabove umre u gradu, psi će ga izjesti, a tko umre  u polju, pojest će ga ptice nebeske." </p>
<p id="v25"><sup><small>25</small></sup>  Doista, nitko se nije prodao tako kao Ahab da čini što  je zlo u očima Jahvinim, jer ga je zavodila njegova žena Izebela. <sup id="cite5"><a href="#fn5">[5]</a></sup></p>
<p id="v26"><sup><small>26</small></sup>  Činio je vrlo odvratna djela: išao je za idolima baš kao  što su činili Amorejci, koje je Jahve protjerao ispred Izraelaca. </p>
<p id="v27"><sup><small>27</small></sup>  Kad je Ahab čuo te riječi, razdrije svoje haljine i stavi  kostrijet na tijelo; i postio je, u kostrijeti je spavao i naokolo  išao tiho jecajući. <sup id="cite6"><a href="#fn6">[6]</a></sup></p>
<p id="v28"><sup><small>28</small></sup>  Tada dođe riječ Jahvina Iliji Tišbijcu: </p>
<p id="v29"><sup><small>29</small></sup>  "Jesi li vidio kako se Ahab preda mnom ponizio? Budući da  se tako ponizio preda mnom, neću zla pustiti za njegova života;  u vrijeme njegova sina pustit ću zlo na kuću njegovu." </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Kings/20">
          <span class="mdi mdi-arrow-left-drop-circle"></span><span class="pl-2">1 Kraljevima - Poglavlje 20</span>
        </a>
        </td>
        <td>
        <a href="/hr/Bible/1_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Kings/22">
          <span class="pr-2">1 Kraljevima - Poglavlje 22</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 21:1-16 <i>Nabotovi ubijeni</i>: <a href="/hr/The_Urantia_Book/97#p3_6">KU 97:3.6</a>.  <i>Nabot ubijen</i>: <a href="/hr/The_Urantia_Book/97#p9_19">KU 97:9.19</a>. </li>
  <li id="fn2"><a href="#cite2">↑</a> 21:9,12 <i>Ritualni post</i>: <a href="/hr/The_Urantia_Book/89#p3_1">KU 89:3.1</a>. </li>
  <li id="fn3"><a href="#cite3">↑</a> 21:17-24 <i>Ilija osuđuje Ahaba</i>: <a href="/hr/The_Urantia_Book/97#p9_19">KU 97:9.19</a>. </li>
  <li id="fn4"><a href="#cite4">↑</a> 21:17-29 <i>Priča o Iliji</i>: <a href="/hr/The_Urantia_Book/123#p5_12">KU 123:5.12</a>. </li>
  <li id="fn5"><a href="#cite5">↑</a> 21:25-26 <i>Idolopoklonički monarh</i>: <a href="/hr/The_Urantia_Book/97#p2_1">KU 97:2.1</a>. </li>
  <li id="fn6"><a href="#cite6">↑</a> 21:27 <i>Siromaštvo i pokora</i>: <a href="/hr/The_Urantia_Book/89#p3_3">KU 89:3.3</a>. </li>
</ol>
</div>
