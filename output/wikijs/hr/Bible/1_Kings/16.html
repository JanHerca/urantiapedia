<!--
title: "1 Kraljevima - Poglavlje 16"
description: 
published: true
date: 2025-11-18T12:59:53Z
tags: bible, bible—1 kings
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Kings/15">
          <span class="mdi mdi-arrow-left-drop-circle"></span><span class="pl-2">1 Kraljevima - Poglavlje 15</span>
        </a>
        </td>
        <td>
        <a href="/hr/Bible/1_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Kings/17">
          <span class="pr-2">1 Kraljevima - Poglavlje 17</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Tada bi upućena riječ Jahvina Jehuu, sinu Hananijevu, protiv  Baše: </p>
<p id="v2"><sup><small>2</small></sup>  "Iz praha sam te podigao i postavio knezom nad mojim  narodom Izraelom, ali si ti krenuo Jeroboamovim putem i navodiš  narod moj Izrael na grijehe te me razjaruješ njihovim grijesima; </p>
<p id="v3"><sup><small>3</small></sup>  zato ću netragom pomesti Bašu i kuću njegovu: učinit ću s  tvojom kućom kao i s kućom Jeroboama, sina Nebatova. </p>
<p id="v4"><sup><small>4</small></sup>  Tko iz  obitelji Bašine umre u gradu, pojest će ga psi, a tko im umre  u polju, pojest će ga ptice nebeske." </p>
<p id="v5"><sup><small>5</small></sup>  Ostala povijest Bašina, što je učinio, njegova djela,  zar sve to nije zapisano u knjizi Ljetopisa kraljeva izraelskih? </p>
<p id="v6"><sup><small>6</small></sup>  Baša je počinuo sa svojim ocima i sahranjen je u Tirsi. Sin  njegov Ela zakraljio se mjesto njega. </p>
<p id="v7"><sup><small>7</small></sup>  Ali riječ Jahvina po Jehuu proroku, sinu Hananijevu, nije  bila upravljena protiv Baše i njegove kuće samo zbog toga što  je činio zlo u očima Jahve i ljutio ga djelima svojih ruku te  bio kao i kuća Jeroboamova nego i zbog toga što je i nju istrijebio. </p>
<p id="v8"><sup><small>8</small></sup>  Dvadeset i šeste godine kraljevanja Ase u Judeji postade  Ela, sin Bašin, kraljem Izraela u Tirsi; vladao je svega dvije  godine. </p>
<p id="v9"><sup><small>9</small></sup>  Njegov dvoranin Zimri, zapovjednik polovine bojnih  kola, uroti se protiv njega. Kad je bio u Tirsi, opio se u kući  Arse, upravitelja dvora u Tirsi. </p>
<p id="v10"><sup><small>10</small></sup>  Tada provali Zimri, udari  na njega i ubi ga, dvadeset i sedme godine Asina kraljevanja  Judejom, te zavlada mjesto njega. </p>
<p id="v11"><sup><small>11</small></sup>  Čim je zavladao i sjeo  na prijestolje, poubija svu obitelj Bašinu; nije mu poštedio  ni što uza zid mokri, ni njegovih rođaka ni prijatelja. </p>
<p id="v12"><sup><small>12</small></sup>  Tako  Zimri iskorijeni svu kuću Bašinu po riječi koju je Jahve rekao  protiv Baše preko sluge svoga proroka Jehua, </p>
<p id="v13"><sup><small>13</small></sup>  zbog sviju grijeha  što su ih činili Baša i sin mu Ela i tako zavodili Izraela, srdeći  Jahvu, Boga Izraelova, svojim krivim bogovima. </p>
<p id="v14"><sup><small>14</small></sup>  Ostala povijest Elina, sve što je učinio, zar to nije  zapisano u knjizi Ljetopisa kraljeva izraelskih? </p>
<p id="v15"><sup><small>15</small></sup>  Dvadeset i sedme godine Asina kraljevanja Judejom postade  Zimri kraljem u Tirsi i vladao je sedam dana. Narod je tada opsjedao  Gibeton, koji je pripadao Filistejcima. </p>
<p id="v16"><sup><small>16</small></sup>  Kad je utaboreni  narod čuo da se Zimri pobunio i ubio kralja, sav Izrael istoga  dana u taboru proglasi kraljem nad Izraelom zapovjednika vojske  Omrija. </p>
<p id="v17"><sup><small>17</small></sup>  Zatim Omri i sav Izrael s njime odoše od Gibetona  i opsjedoše Tirsu. </p>
<p id="v18"><sup><small>18</small></sup>  Kad je Zimri vidio da će grad biti osvojen, uđe u utvrdu kraljevskoga dvora, zapali nad sobom kraljevski  dvor i tako pogibe. </p>
<p id="v19"><sup><small>19</small></sup>  To je bilo zbog grijeha koje je počinio  radeći što je zlo u očima Jahvinim i hodeći putem Jeroboama i  njegovih grijeha kojima je zavodio Izraela. </p>
<p id="v20"><sup><small>20</small></sup>  Ostala povijest Zimrijeva i njegova urota koju je skovao, zar sve to nije zapisano u knjizi Ljetopisa kraljeva izraelskih? </p>
<p id="v21"><sup><small>21</small></sup>  Tada se Izraelov narod razdijelio: polovica se odlučila  za Tibnija, sina Ginatova, da ga učini kraljem, a druga polovica  za Omrija. </p>
<p id="v22"><sup><small>22</small></sup>  Ali pristaše Omrijeve nadjačaše pristaše Tibnija, sina Ginatova, pa kad Tibni umrije, postade Omri kraljem. </p>
<p id="v23"><sup><small>23</small></sup>  Trideset i prve godine Asina kraljevanja Judejom postade  Omri kraljem Izraela za dvanaest godina. U Tirsi je kraljevao  šest godina. <sup id="cite1"><a href="#fn1">[1]</a></sup></p>
<p id="v24"><sup><small>24</small></sup>  Tada kupi od Šemera za dva talenta srebra brdo  Samariju; sagradi grad koji po imenu Šemera, vlasnika brijega, nazva Samarija. </p>
<p id="v25"><sup><small>25</small></sup>  Ali je Omri činio zlo u očima Jahvinim i  bio je gori od svojih prethodnika. </p>
<p id="v26"><sup><small>26</small></sup>  U svemu je slijedio Jeroboama, sina Nebatova, i njegove grijehe kojima je zavodio Izraela i  srdio Jahvu, Boga Izraelova, svojim lažnim bogovima. </p>
<p id="v27"><sup><small>27</small></sup>  Ostala povijest Omrijeva, sve što je učinio, njegovi  pothvati koje je izveo, zar to nije zapisano u knjizi Ljetopisa  kraljeva izraelskih? </p>
<p id="v28"><sup><small>28</small></sup>  Omri počinu sa svojim ocima i sahranjen  je u Samariji. Njegov sin Ahab postade kraljem mjesto njega. </p>
<p id="v29"><sup><small>29</small></sup>  Ahab, sin Omrijev, postade izraelskim kraljem u trideset  i osmoj godini Asina kraljevanja Judejom i vladao je dvadeset  i dvije godine nad Izraelom u Samariji. </p>
<p id="v30"><sup><small>30</small></sup>  Ahab, sin Omrijev, činio je u očima Jahvinim više zla od svih svojih prethodnika. <sup id="cite2"><a href="#fn2">[2]</a></sup></p>
<p id="v31"><sup><small>31</small></sup>  I malo mu bijaše što je hodio u grijesima Jeroboama, sina  Nebatova, nego se još oženi Izebelom, kćerju Etbaala, kralja  sidonskog, i poče služiti Baalu i klanjati mu se; </p>
<p id="v32"><sup><small>32</small></sup>  Baalu podiže  žrtvenik u Baalovu hramu što ga bijaše sagradio u Samariji. </p>
<p id="v33"><sup><small>33</small></sup>  Ahab  je podigao i Ašeru i učinio druga zlodjela i razljutio Jahvu, Boga Izraelova, više od svih kraljeva izraelskih koji bijahu  prije njega. </p>
<p id="v34"><sup><small>34</small></sup>  Za njegova je vremena Hiel iz Betela sagradio Jerihon;  uz žrtvu svoga prvorođenca Abirama podigao je temelje, a uz žrtvu  svoga mezimca Seguba postavio je gradska vrata, po riječi koju  je Jahve rekao po svome sluzi Jošui, sinu Nunovu. <sup id="cite3"><a href="#fn3">[3]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Kings/15">
          <span class="mdi mdi-arrow-left-drop-circle"></span><span class="pl-2">1 Kraljevima - Poglavlje 15</span>
        </a>
        </td>
        <td>
        <a href="/hr/Bible/1_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Kings/17">
          <span class="pr-2">1 Kraljevima - Poglavlje 17</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Reference</h2>
<div>
<ol>
  <li id="fn1"><a href="#cite1">↑</a> 16:23-24 <i>Pokušaj trgovine zemljištem</i>: <a href="/hr/The_Urantia_Book/97#p9_18">KU 97:9.18</a>. </li>
  <li id="fn2"><a href="#cite2">↑</a> 16:30-33 <i>Idolopoklonički monarh</i>: <a href="/hr/The_Urantia_Book/97#p2_1">KU 97:2.1</a>. </li>
  <li id="fn3"><a href="#cite3">↑</a> 16:34 <i>Položio temelje s prvorođencem</i>: <a href="/hr/The_Urantia_Book/89#p6_6">KU 89:6.6</a>.  <i>Riječju Gospodnjom</i>: <a href="/hr/The_Urantia_Book/89#p6_6">KU 89:6.6</a>. </li>
</ol>
</div>
