<!--
title: "1 Kraljevima - Poglavlje 2"
description: 
published: true
date: 2025-11-18T12:59:53Z
tags: bible, bible—1 kings
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Kings/1">
          <span class="mdi mdi-arrow-left-drop-circle"></span><span class="pl-2">1 Kraljevima - Poglavlje 1</span>
        </a>
        </td>
        <td>
        <a href="/hr/Bible/1_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Kings/3">
          <span class="pr-2">1 Kraljevima - Poglavlje 3</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Kad su se dani Davidovi približavali svome svršetku, zapovjedi  David svome sinu Salomonu: </p>
<p id="v2"><sup><small>2</small></sup>  "Sada polazim na put sviju smrtnika.  Ti budi hrabar i pokaži se čovjekom! </p>
<p id="v3"><sup><small>3</small></sup>  Slušaj naredbe Jahve, Boga svoga, idi njegovim stazama, drži se njegovih zakona, zapovijedi, naredaba i njegovih pouka, kako je napisano u Zakonu Mojsijevu, da bi uspio u svemu što poduzmeš i svagdje kamo se okreneš; </p>
<p id="v4"><sup><small>4</small></sup>  da bi Jahve ispunio svoje obećanje koje mi je dao: 'Ako sinovi  tvoji budu pazili na svome putu, vjerno hodeći preda mnom, svim  srcem svojim i svom dušom svojom, uvijek će jedan od njih sjediti  na prijestolju Izraelovu.' </p>
<p id="v5"><sup><small>5</small></sup>  I sam znaš što mi je učinio Joab, sin Sarvijin, kako je  učinio obojici vojskovođa Izraelovih: Abneru, sinu Nerovu, i  Amasi, sinu Jeterovu, kad ih je ubio i time prolio krv u miru  kao u ratu te omastio krvlju pojas oko bokova svojih i obuću  na nogama svojim. </p>
<p id="v6"><sup><small>6</small></sup>  Ti postupi po svom razboru i ne daj da mu  sijeda kosa mirno počine u Podzemlju. </p>
<p id="v7"><sup><small>7</small></sup>  A sinovima Barzilaja  Gileađanina vrati ljubav: neka budu među onima koji jedu za tvojim  stolom jer su mi pomogli kad sam bježao pred tvojim bratom Abšalomom. </p>
<p id="v8"><sup><small>8</small></sup>  Pred sobom imaš Šimeja, sina Gerina, Benjaminovca iz Bahurima, koji me užasnim kletvama proklinjao onoga dana kad sam bježao  u Mahanajim. Ali mi je on sišao u susret na Jordan i zakleh mu  se Jahvom: 'Neću te pogubiti mačem.' </p>
<p id="v9"><sup><small>9</small></sup>  Ali mu ti toga ne opraštaj, jer si čovjek razborit, i već ćeš znati kako treba da postupiš  te mu sijedu kosu s krvlju u Podzemlje spremiš." </p>
<p id="v10"><sup><small>10</small></sup>  I potom počinu David kraj otaca svojih i bi pokopan u  Davidovu gradu. </p>
<p id="v11"><sup><small>11</small></sup>  David je kraljevao nad Izraelom četrdeset  godina: u Hebronu je kraljevao sedam godina, u Jeruzalemu je  kraljevao trideset i tri godine. </p>
<p id="v12"><sup><small>12</small></sup>  Salomon sjede na prijestolje Davida, svoga oca, i njegova  se vlast veoma učvrsti. </p>
<p id="v13"><sup><small>13</small></sup>  Ali Adonija, sin Hagitin, dođe Bat-Šebi, majci Salomonovoj, i pade ničice pred njom. Ona ga upita: "Je li miroljubiv tvoj  dolazak?" On odgovori: "Jest, miroljubiv je." </p>
<p id="v14"><sup><small>14</small></sup>  I nastavi:  "Imam ti nešto reći." Ona reče: "Govori." </p>
<p id="v15"><sup><small>15</small></sup>  Tada će on: "Znaš  i sama da je kraljevstvo pripadalo meni i da je sav Izrael očekivao  da ću ja biti kralj. Ali mi je kraljevstvo izmaklo i pripalo  je mome bratu, jer mu ga je Jahve namijenio. </p>
<p id="v16"><sup><small>16</small></sup>  Ja te sada samo  jedno molim: nemoj me odbiti." Ona reče: "Govori." </p>
<p id="v17"><sup><small>17</small></sup>  A on nastavi:  "Reci, molim te, kralju Salomonu - jer tebe neće odbiti - neka  mi dade za ženu Abišagu Šunamku!" </p>
<p id="v18"><sup><small>18</small></sup>  A Bat-Šeba odgovori: "Dobro, govorit ću kralju o tebi." </p>
<p id="v19"><sup><small>19</small></sup>  Kada dakle uđe Bat-Šeba kralju Salomonu da govori o Adoniji, ustade kralj i pođe joj u susret, pokloni se pred njom, zatim  sjede na svoje prijestolje i zapovjedi te namjestiše sjedalicu  za kraljicu majku, i ona mu sjede s desne strane. </p>
<p id="v20"><sup><small>20</small></sup>  Tada mu  reče: "Nešto bih zaiskala od tebe, nemoj me odbiti." Kralj joj  odgovori: "Traži, majko, jer te neću odbiti." </p>
<p id="v21"><sup><small>21</small></sup>  Ona nastavi:  "Neka se dade Abišaga Šunamka tvome bratu Adoniji za ženu." </p>
<p id="v22"><sup><small>22</small></sup>  Kralj  Salomon odgovori i reče svojoj majci: "Zašto tražiš Abišagu Šunamku  za Adoniju? Traži odmah i kraljevstvo za njega! Jer on je moj  stariji brat, a uz njega je svećenik Ebjatar i Joab, sin Sarvijin!" </p>
<p id="v23"><sup><small>23</small></sup>  Tada se kralj Salomon zakle Jahvom: "Neka mi Bog učini ovo  zlo i neka mi doda drugo ako Adonija nije to izrekao danas po  cijenu svoga života! </p>
<p id="v24"><sup><small>24</small></sup>  Živoga mi Jahve, koji me potvrdio i  posadio na prijestolje oca moga Davida i koji mi je dao dom kako  je obećao: još danas će Adonija umrijeti." </p>
<p id="v25"><sup><small>25</small></sup>  I kralj Salomon posla Benaju, sina Jojadina, koji ga  udari te Adonija umrije. </p>
<p id="v26"><sup><small>26</small></sup>  Svećeniku Ebjataru kralj zatim naredi: "Idi u Anatot  na svoj posjed. Zaslužio si smrt, ali te neću pogubiti danas  jer si nosio Jahvin Kovčeg pred ocem mojim Davidom i podijelio  si sve patnje s mojim ocem." </p>
<p id="v27"><sup><small>27</small></sup>  I Salomon isključi Ebjatara  iz svećenstva Jahvina da tako ispuni Jahvinu riječ koju je izrekao  protiv doma Elijeva u Šilu. </p>
<p id="v28"><sup><small>28</small></sup>  Kada je glas stigao Joabu - Joab bijaše pristao uz Adoniju, premda se nije priključio Abšalomu - on uteče u Šator Jahvin  i uhvati se za rogove žrtvenika. </p>
<p id="v29"><sup><small>29</small></sup>  I dojaviše kralju Salomonu:  "Joab je pobjegao u Šator Jahvin, eno ga pokraj žrtvenika." Tada  Salomon poruči Joabu: "Što se držiš žrtvenika?" Joab odgovori:  "Uplašio sam se tebe i pobjegao sam pred Jahvu." Tada Salomon  naredi Benaji, sinu Jojadinu: "Idi i ubij ga!" </p>
<p id="v30"><sup><small>30</small></sup>  Benaja ode u Šator Jahvin i reče Joabu: "Po naredbi kraljevoj:  iziđi!" On odgovori: "Neću, želim ovdje umrijeti!" Benaja javi  kralju: "Eto što mi je rekao Joab i što mi je odgovorio." </p>
<p id="v31"><sup><small>31</small></sup>  Kralj mu reče: "Učini kako je rekao: ubij ga, zatim pokopaj.  Tako ćeš danas skinuti s mene i doma oca moga nevinu krv koju  je Joab prolio. </p>
<p id="v32"><sup><small>32</small></sup>  Jahve će učiniti da krv njegova padne na  njegovu glavu, jer je ubio dva čovjeka pravednika i bolja od  sebe; ubio ih je mačem bez znanja moga oca Davida: Abnera, sina  Nerova, vođu vojske Izraelove, i Amasu, sina Jeterova, vojvodu  judejskoga. </p>
<p id="v33"><sup><small>33</small></sup>  Neka njihova krv padne na glavu Joaba i njegova  potomstva dovijeka, a Davidu, njegovu potomstvu, vladalačkoj  kući i prijestolju neka od Jahve bude trajan mir." </p>
<p id="v34"><sup><small>34</small></sup>  I ode Benaja, sin Jojadin, obori se na Joaba i usmrti  ga. Pokopali su Joaba u njegovu domu u pustinji. </p>
<p id="v35"><sup><small>35</small></sup>  Mjesto njega  postavi kralj na čelo vojske Benaju, sina Jojadina, a na mjesto  Ebjatara postavi svećenika Sadoka. </p>
<p id="v36"><sup><small>36</small></sup>  Salomon pozva Šimeja i reče mu: "Sagradi sebi kuću u  Jeruzalemu: tu stanuj, i nikamo odatle ne izlazi. </p>
<p id="v37"><sup><small>37</small></sup>  Onoga dana  kad iziđeš i prijeđeš potok Kidron, znaj dobro da ćeš umrijeti.  Krv tvoja na glavu tvoju." </p>
<p id="v38"><sup><small>38</small></sup>  Šimej odgovori kralju: "Dobro.  Kako moj gospodar kralj kaže, tako će učiniti sluga tvoj." I  Šimej dugo življaše u Jeruzalemu. </p>
<p id="v39"><sup><small>39</small></sup>  Ali poslije tri godine dogodi se te Šimeju pobjegoše  dvojica slugu k Akišu, sinu Maakinu, kralju gatskom. I dojaviše  Šimeju: "Eno ti slugu u Gatu." </p>
<p id="v40"><sup><small>40</small></sup>  Tada usta Šimej, osedla magarca  i ode u Gat, k Akišu, da traži svoje sluge. I vratio se Šimej  i doveo svoje sluge iz Gata. </p>
<p id="v41"><sup><small>41</small></sup>  I javiše Salomonu: "Šimej otišao  iz Jeruzalema u Gat i vratio se." </p>
<p id="v42"><sup><small>42</small></sup>  Kralj pozva Šimeja i reče mu: "Nisam li ti se zakleo  Jahvom i strogo te opomenuo: 'Onoga dana kad budeš izišao i pošao  bilo kamo, znaj dobro da ćeš umrijeti!' A ti si mi tada odgovorio:  'Dobra je riječ koju sam čuo.' </p>
<p id="v43"><sup><small>43</small></sup>  Zašto nisi održao zakletvu  Jahvinu i zapovijed koju sam ti dao?" </p>
<p id="v44"><sup><small>44</small></sup>  Još reče kralj Šimeju:  "Ti znaš sve zlo koje si učinio mome ocu Davidu. Tvoje je srce  toga svjesno. Jahve neka učini da se tvoja zloća obori na tvoju  glavu. </p>
<p id="v45"><sup><small>45</small></sup>  A blagoslovljen je kralj Salomon, i prijestolje će  Davidovo biti čvrsto pred Jahvom dovijeka." </p>
<p id="v46"><sup><small>46</small></sup>  I zapovjedi kralj Benaji, sinu Jojadinu, te on iziđe  i udari Šimeja i tako Šimej umrije. Tako se učvrstilo kraljevstvo u ruci Salomonovoj. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/1_Kings/1">
          <span class="mdi mdi-arrow-left-drop-circle"></span><span class="pl-2">1 Kraljevima - Poglavlje 1</span>
        </a>
        </td>
        <td>
        <a href="/hr/Bible/1_Kings/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/1_Kings/3">
          <span class="pr-2">1 Kraljevima - Poglavlje 3</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
