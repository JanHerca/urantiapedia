<!--
title: "Estera - Poglavlje 2"
description: 
published: true
date: 2025-11-18T12:59:53Z
tags: bible, bible—esther
editor: ckeditor
dateCreated: 2025-11-18T12:55:46Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Esther/1">
          <span class="mdi mdi-arrow-left-drop-circle"></span><span class="pl-2">Estera - Poglavlje 1</span>
        </a>
        </td>
        <td>
        <a href="/hr/Bible/Esther/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Esther/3">
          <span class="pr-2">Estera - Poglavlje 3</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Poslije tih događaja, kako mu se utiša gnjev, kralj Ahasver  sjeti se Vaštije, onoga što je ona učinila i što je bilo odlučeno  protiv nje. </p>
<p id="v2"><sup><small>2</small></sup>  Rekoše tada momci što služahu kralja: "Neka se  potraže za kralja mlade djevojke, djevice lijepa izgleda. </p>
<p id="v3"><sup><small>3</small></sup>  Kralj  neka odredi u svim pokrajinama svojega kraljevstva povjerenike  da mu sakupe sve djevice pristala izgleda u tvrđavi grada Suze, u haremu, pod upravom Hegeja, kraljeva eunuha, čuvara žena.  On će se pobrinuti za njihovu njegu. </p>
<p id="v4"><sup><small>4</small></sup>  Ona djevojka koja se  najviše svidi očima kraljevim neka kraljuje umjesto Vaštije." Bijaše to po volji kralju, i on tako uradi. </p>
<p id="v5"><sup><small>5</small></sup>  U tvrđavi grada Suze bio je neki Židov koji se zvao Mordokaj, sin Jaira, sina Šimeja, sina Kišova, iz plemena Benjaminova. </p>
<p id="v6"><sup><small>6</small></sup>  On je bio protjeran iz Jeruzalema među prognanicima koje je  babilonski kralj Nabukodonozor odveo zajedno s judejskim kraljem  Jekonijom. </p>
<p id="v7"><sup><small>7</small></sup>  On je odgajao Hadasu, to jest Esteru, kćerku strica  svoga, jer ona ne imađaše ni oca ni majke. Djevojka je bila pristala  i lijepa izgleda. Poslije smrti njezina oca i njezine majke Mordokaj  je uze k sebi kao kćerku. </p>
<p id="v8"><sup><small>8</small></sup>  Kako se začu za kraljevu riječ i njegovu naredbu, mnogo  se djevojaka sabra u tvrđavi grada Suze pod Hegejevim nadzorom.  Tako dovedoše i Esteru u kraljevu palaču, pod nadzor Hegeja,  čuvara žena. </p>
<p id="v9"><sup><small>9</small></sup>  Djevojka se svidje njegovim očima, steče ona  njegovu naklonost i on se pobrinu za njezino uljepšavanje i uzdržavanje.  Uz to joj dade sedam najvrednijih ropkinja kraljevskog dvora  i premjesti je, skupa s djevojkama, u najudobnije prostorije  harema. </p>
<p id="v10"><sup><small>10</small></sup>  Estera ne spomenu ni naroda ni obitelji kojoj je pripadala, jer joj Mordokaj bijaše zabranio da to učini. </p>
<p id="v11"><sup><small>11</small></sup>  Svakoga je  dana Mordokaj šetao pred dvorištem harema da bi doznao kako se  Estera osjeća i kako se prema njoj odnose. </p>
<p id="v12"><sup><small>12</small></sup>  Svaka je djevojka morala ući kralju kad je na nju, prema  uredbi za žene, došao red, to jest nakon dvanaest mjeseci. Jer  tada se završavalo razdoblje njihova uljepšavanja: šest mjeseci  uljem iz mirne, a šest mjeseci balzamom i ostalim pomastima za  žensku njegu. </p>
<p id="v13"><sup><small>13</small></sup>  Pa kad bi djevojka ulazila kralju, bilo joj je dopušteno  da sa sobom iz harema u kraljevsku palaču ponese sve što bi zatražila. </p>
<p id="v14"><sup><small>14</small></sup>  Ona bi ulazila uvečer, a ujutro bi se vraćala u drugi harem, pod nadzorom Šaašgaza, kraljeva eunuha, čuvara priležnica. Više  se ne bi vraćala kralju, osim ako bi je posebno zaželio i dozvao  je k sebi poimence. </p>
<p id="v15"><sup><small>15</small></sup>  Kada dođe red na Esteru, kćerku Abihajla, koji je bio  stric Mordokaja koji ju je bio pokćerio, da uđe kralju, ona ne  zatraži ništa osim onoga što joj bijaše rekao Hegej, kraljev  eunuh, čuvar žena. Ipak je pobuđivala udivljenje svih koji su  je gledali. </p>
<p id="v16"><sup><small>16</small></sup>  Esteru, dakle, uvedoše kralju Ahasveru, u njegovu  kraljevsku palaču, u desetom mjesecu, mjesecu Tebetu, sedme godine  njegova vladanja. </p>
<p id="v17"><sup><small>17</small></sup>  Kralj zavolje Esteru više od svih drugih  žena; više nego sve ostale djevice ona mu omilje i predobi ona  njegovu naklonost. I položi on na njezinu glavu kraljevsku krunu, pa mjesto Vaštije ona posta kraljicom. </p>
<p id="v18"><sup><small>18</small></sup>  Nakon toga priredi  kralj u čast Estere veliku gozbu za svoje knezove i službenike;  svim pokrajinama odredi odmor i razda darove kraljevski darežljivo. </p>
<p id="v19"><sup><small>19</small></sup>  Kad su drugi put djevojke bile sakupljene, Mordokaj sjeđaše  na vratima kraljevim. </p>
<p id="v20"><sup><small>20</small></sup>  Estera ne oda ni naroda ni obitelji  iz koje je potjecala, kao što joj Mordokaj bijaše naredio. Estera  se i dalje držala svih Mordokajevih uputa kao kad se nalazila  pod njegovim skrbništvom. </p>
<p id="v21"><sup><small>21</small></sup>  U ono vrijeme kad je Mordokaj sjedio na vratima kraljevim, Bigtan i Tereš, dva kraljeva dvoranina, čuvari praga, planuše  gnjevom i počeše snovati da podignu ruku na kralja Ahasvera. </p>
<p id="v22"><sup><small>22</small></sup>  Za tu njihovu namjeru sazna Mordokaj. On je dojavi kraljici  Esteri, a Estera je u Mordokajevo ime saopći kralju. </p>
<p id="v23"><sup><small>23</small></sup>  Sve  se izvidje i otkri se zavjera, pa obojica budu obješena o stup.  To se pred kraljem zapisa u knjizi Ljetopisa. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/hr/Bible/Esther/1">
          <span class="mdi mdi-arrow-left-drop-circle"></span><span class="pl-2">Estera - Poglavlje 1</span>
        </a>
        </td>
        <td>
        <a href="/hr/Bible/Esther/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/hr/Bible/Esther/3">
          <span class="pr-2">Estera - Poglavlje 3</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
